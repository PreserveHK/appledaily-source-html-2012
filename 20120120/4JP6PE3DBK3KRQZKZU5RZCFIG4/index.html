<html><header><meta charset="utf-8"><title>蘋機會：齊搶啱Feel鐵盒版　缺貨炒貴一成</title></header><body><h1>蘋機會：齊搶啱Feel鐵盒版　缺貨炒貴一成</h1><p>拍「狼人」響晒朵嘅曉治積曼，喺香港的確有唔少粉絲，莫講話電影票房勁收，就連最新上架嘅《鐵甲鋼拳》Blu-ray鐵盒版，亦被炒貴一成！不過，搶唔到特別版都唔使無晒心機，事關普通版藍光一樣提供豐富Bonus內容，其中必睇位係狼人與真實拳王冠軍較量一幕，戲院都無得睇㗎！<br><br>記者：陳國輝</p><p>Bonus：拳王大戰狼人</p><p>特別收錄內容非常多，但注意大部份仍然係演員訪問、刪剪片段以及CG製作過程，模式同以往片段無分別，吸引力一般。相反，如果你係曉治積曼Fans，我就推介你睇「舒格．雷．倫納德：拳擊冠軍」，呢一幕你會見到狼人跟拳王學打拳嘅幕後花絮，而佢更會嘗試挑戰真正嘅拳王，結果係點當然唔使講，但作為粉絲就不妨一睇。</p><p>鐵盒炒至$298　MK缺貨</p><p>點解第一日出街就掃清鐵盒版？連MK碟舖老闆亦無法解答，佢哋話，其實粉絲早於官方發放資料前，已經收晒風，並預先落訂；根據建議零售價，鐵盒版售價要$268，但喺17號正式發售嗰日，由於每間舖大概只有二十幾隻，扣除熟客訂購數量，到咗下午已經勁缺貨，即時出現炒賣，暫時高位去到近三百先有交易，漲價近一成！<br>打開鐵盒，Bonus內容同普通版完全一樣，無附贈Figure亦無彩色相冊，只係多一張DVD。但老實講，呢隻DVD也只是電影內容，可能Fans為方便珍藏，故寧願購買價錢稍貴嘅鐵盒版，而且買鐵盒版睇《鐵甲鋼拳》，成件事好似啱Feel好多，貴幾十蚊，當過年豪畀佢！至於普通版Blu-ray以及DVD碟，則無發生搶購情況。</p><p>7.1聲道拳拳到肉</p><p>就算劇情大打溫情牌，但《鐵甲鋼拳》依然提供大量炸機靚位。Blu-ray碟支援DTS-HDMA7.1聲道，喺打入冠軍聯賽、與不敗神話宙斯一決高下嗰幕，固然係試重低音勁度嘅高潮所在，之前跟速度極快嘅雙城戰士對決，以及幾場不平等嘅地下拳場，都打鬥得相當精采，鐵甲人之間拳拳到肉嘅聲效，唔再係睇緊李小龍或者TonyJaa嗰種肉搏埋身，而係變成猛烈嘅金屬撞擊聲，每拳都好似地盤打樁機咁有勁度，比《變形金剛》又斬又射來得更震撼。</p></body></html>