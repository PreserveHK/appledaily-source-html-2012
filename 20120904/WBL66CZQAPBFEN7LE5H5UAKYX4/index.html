<html><header><meta charset="utf-8"><title>金手指：可憐的有線寬頻 - 孫柏文</title></header><body><h1>金手指：可憐的有線寬頻 - 孫柏文</h1><p>今個禮拜日就係立法會選舉，孫柏文就一路都未講過今次選舉。今日，就一定要講，因為發生咗一件事，令我對有線寬頻（1097），甚至成個傳媒板塊非常擔心。<br>幾個月前，我識咗好耐，現係新界東候選人嘅何民傑話有意出選，問我應該打乜議題。咁我就好簡單同佢講：「我睇你做咁多嘢中，最有共鳴就係你反煙稅同反現有低能、迫晒啲煙民出行人路攻其他人嘅禁煙條例。你自己諗諗啦。」<br>反煙稅？就算充斥住社會主義候選人，我都真係唔信會有人夠膽反煙稅，因為反禁煙已成為政治上非常不正確的信念，冇人會提人類歷史中第一個全面禁煙國家——法西斯希特拉嘅納粹德國。<br>點知喺上個禮拜，有線電視搞嘅新界東立法會選舉論壇，何民傑一路話如果加煙稅就反對任期內餘下所有政府法案，後面嘅助選團隊就點煙抽番口！最正係原本個鏡頭只係影住何民傑，點知點煙後，個cam man一定係知呢個visual太震撼，所以即刻拉闊鏡影。<br>選立法會代表嘅辯論中，可以身體力行，用行為去解釋歧視煙民嘅法例，應該係民主、自由、開放嘅社會應做嘅事。做完，傳媒亦應有自由畀市民知立法會候選人表達過啲乜，所以我就好興奮叫晒我啲fellow煙民睇有線重播。<br>點知，有線新聞玩自我審查，喺再播時冇咗個風煙四起嘅鏡頭，向控煙辦低頭。</p><p>傳媒恐溫水煮蛙？</p><p>一向以來，我對有線新聞維護香港言論自由有絕對信心，對曾經喺嗰度講嘢為榮。有線新聞就係有線寬頻嘅crown jewel，當連佢哋都要喺民主概念中最核心嘅候選人辯論裏，因法例箝制言論自由，我哋香港變成咗啲乜？其他一路身體力行撐言論自由嘅傳媒機構，仲唔會遲早溫水煮蛙咁玩完？<br>煙，係咪政治不正確？係。不過，煙民已成社會總體自由之戰嘅前線，各位煙民，是時候團結反攻了！<br><br>孫柏文<br>作者為獨立股評人<br> http://facebook.com/shuen <br>本欄逢周二、四刊出</p></body></html>