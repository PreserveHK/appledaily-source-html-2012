<html><header><meta charset="utf-8"><title>中環四季酒店<br>霆鋒爛佬Look　陪父母開飯</title></header><body><h1>中環四季酒店<br>霆鋒爛佬Look　陪父母開飯</h1><p>中環舖王謝霆鋒前晚約咗老竇謝賢（四哥）、狄波拉同鬍鬚Kong一齊喺佢地頭、中環四季酒店食飯，大約9點幾，四哥同一個男性朋友先離開酒店，到夜晚10點左右，霆鋒同拉姑等人先至出嚟。<br>話晒都去五星級酒店吖，霆鋒就咁着住件風褸襯開叉短褲入去食飯，又真係隨意咗啲喎，坐擁市值近5億元樓舖嘅霆鋒話晒係舖王，同長輩去啲咁高貴嘅地方食飯，其實可以執番好少少囉！</p><p>拉姑坐順風車</p><p>上周三係霆鋒32歲生日，問霆鋒係咪四哥同拉姑請佢食飯補祝生日？佢話：「普通食飯啫！」問佢兩個仔有冇送禮物畀佢？佢冇答就匆匆上車關門，但原來拉姑要坐霆鋒順風車，所以佢拍一拍車門，霆鋒先識叫司機開門畀媽咪上車，鬍鬚Kong就自己揸車離開。<br>採訪、攝影：朱志明</p></body></html>