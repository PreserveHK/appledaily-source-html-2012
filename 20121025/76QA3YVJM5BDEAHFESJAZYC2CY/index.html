<html><header><meta charset="utf-8"><title>產後復工為囝囝儲人奶<br>千嬅：慘過儲錢</title></header><body><h1>產後復工為囝囝儲人奶<br>千嬅：慘過儲錢</h1><p>6月榮升靚媽的楊千嬅積極收身密謀復工，昨日她以代言人身份在中環出席醫學美容中心活動，穿上透視黑色連身褲兼8吋高跟鞋現身，雖然纖腰已經歸位，不過難掩面腫腫及豪華臀，看來收身計劃仍需努力。為了全面復工，千嬅為囝囝儲定個多月的人奶做存貨，她說：「儲奶仲慘過儲錢！」</p><p>升呢做媽媽的楊千嬅，昨日到中環出席美容中心活動，作為產後復出第一擊。久休復工的千嬅心情大靚，台上台下猶如開籠雀，她在台上分享人生亮點，千嬅說：「第一係我由護士轉做歌手，第二係我有家庭生咗個仔，我覺得生咗個仔先係我嘅開始，好想第時個仔啲同學讚佢媽咪好靚，個仔係我將來嘅動力，當然丁生都係，家啲人仲覺得我哋係平輩，如果遲啲去外國，人哋覺得我似佢個妹就係終身成就啦！」</p><p>生完唔想見人</p><p>曾自爆陀仔時體重狂升57磅的她，積極收身下已經減磅不少，不過圓面及巨躉仍然留守，千嬅謂：「我仲有十磅要減，就可以去番演唱會嘅狀態。我家儲咗個幾月奶，我話你知儲奶仲慘過儲錢！為咗BB好，我唔可以減肥，其實生完之後，我都唔想出街，因為我好勝唔想俾人見到我肥。」</p><p>經常攬實兒子</p><p>問千嬅上圍有否升Cup？她表示：「我不嬲都係星級，咁梗係有啦，呢啲係個仔畀我嘅紀念品，不過我開始減肥又會縮番。」穿上3.1 Phillip Lim透視裝的她中門微開，千嬅直言只是貼乳貼，胸前招牌癦若隱若現。<br>千嬅透露11月中將每個星期到北京三至四日：「呢個係中央電視台節目，本來推咗，不過公司話好有意義；我都驚唔捨得個仔，我成日都要攬住佢。」千嬅坦言之前聽到陳慧琳掛住囝囝掛到喊覺得誇張，但現在身為人母完全明白：「我有次見到佢轉身，只係一下，已經好感動，到佢叫阿媽嗰陣，我實喊。」<br>至於前老闆黎明與樂基兒分手，千嬅直言：「我望住隻仔，邊有心機理其他人，佢大便小便我都好緊張，始終人哋家事，要尊重私隱，我唔批評。」<br>採訪：盧妹　攝影：葉君海</p></body></html>