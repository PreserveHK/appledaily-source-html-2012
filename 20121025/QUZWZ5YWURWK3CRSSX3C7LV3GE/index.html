<html><header><meta charset="utf-8"><title>異動空間：五礦建設半價有售 - 魏力</title></header><body><h1>異動空間：五礦建設半價有售 - 魏力</h1><p>港股矮仔上樓梯，升到第九日，但累積漲唔夠千點，話熱錢湧港，但升勢又唔夠澎湃，反而似資金避險，暫時泊入港元而已。歐元又失守1.3，西意兩國債息慢慢升返，雖未到危險水平，但反映歐債仍有隱憂。美企業績唔得，油金亦拾級而下，完全唔似炒緊QE3，所以話熱錢因QE3而流入香港，極有可能捉錯用神。值得留意，97年金融風暴前，港股亦曾連升九日，幾個月之後，泰銖就受到狙擊，引發港股大瀉。前輩許沂光更發出「第4次清貨警報」，以其往績之準繩，戰友不能掉以輕心。睇埋AH差價股的瘋炒情況，可說非理性佔了九成，跟搭順風車不要緊，但記得要識落車。目前魏力建議的策略是，先沽一半貨，其餘作短炒，失守20日線（約21000點）就全線撤退。今日向細價內房股埋手。揀市值細、土儲豐厚、估值平，後台又夠硬淨的股份，五礦建設（230）是必然之選。目前市值得36億銀，但土儲達370萬平方米，即每平方米只值973蚊！比較上半年，集團每平方米賣1.29萬元人仔，一睇就知家陣市值不合理，仲未計目前於7個城市發展的10個項目，賬面PB都係0.5倍，但實際肯定更低！走勢上，昨大成交突破中期降軌，驚人升勢一觸即發，1.50元目標隨時好快到。魏力 http://www.facebook.com/2012jason </p></body></html>