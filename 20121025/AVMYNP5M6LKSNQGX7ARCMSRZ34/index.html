<html><header><meta charset="utf-8"><title>中門大開：梁粉鬧劇得人驚 - 添馬男</title></header><body><h1>中門大開：梁粉鬧劇得人驚 - 添馬男</h1><p>啟德「打造」為將軍澳鬧劇，梁粉蔡涯棉認錯，一人獨力攬上身，表示政府官員從未與他接觸，亦在長遠房屋督導委員會中冇討論過。體育界火紅火綠之際，蔡涯棉自然要為此降溫。但究竟擱置體育城之妙計，是否只係蔡兄一人亂噏，我睇未必，當中內幕仲未揭開。</p><p>梁營鬥林鄭</p><p>如果只係一條蛋散亂咁噏，你估許晉奎、彭沖班友儍咩，體育界一路跟政府搵食，乃建制派之中的建制派，一摸底就知擱置計劃是真還是假，佢哋咁大膽站出來對着幹，當然知道事態不簡單，不是一條蛋散亂噏。今次係梁營同曾德成、林鄭等前朝官員角力，體育界如果冇人tip off，邊敢企到咁前。梁振英口口聲聲話要行之正道，從今次事件可見，梁營中人行事手法，絕非正道之人。啟德發展區規劃，乃經長時間醞釀，體育城計劃亦非一朝一夕。要推倒重來，也要有合適程序，即使佔用休憩用地起樓，提高地積比率，亦必須重新諮詢。此事之不尋常係蔡涯棉出來發表偉論後，竟然冇一個現任司局長敢企出來表明絕無此事，林鄭唔出聲，曾德成唔出聲，張炳良不置可否，陳茂波支支咗咗，講咗等於冇講。假如蔡涯棉只係一人忽發奇想，政府官員未有討論擱置建議，何解司局長反應咁奇特，人人迴避，拒絕向公眾及體育界澄清。政府施政，絕對不能走精面，一計不成，又生一計，毫無章法可言。7月1日至今不到四個月，施政美其名是成熟一項，推出一項，實則係胡亂突發，東搞一搞，西搞一搞，邊度可以鑽空子，揳到位，就搞邊瓣。咁樣做管理，猶如士多老闆，見夥計得閒，就去執執貨，或用雞毛掃抹抹塵，或出街貼街招。十年之後，董朝亂象又再現，不過大家咪以為只有房屋土地一項亂龍，官場中人估計下一個大亂的政策，將會係不食人間煙火之環保局局長星爺。由7月至今，香港人感覺上已過咗兩三年，但數一數只有三個幾月，官場中人話家返工度日如年，香港人何嘗不是！添馬男</p></body></html>