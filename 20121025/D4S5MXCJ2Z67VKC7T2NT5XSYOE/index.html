<html><header><meta charset="utf-8"><title>馮仁昭四圍超：<br>李忠希大眼B女與狗同眠 - 馮仁昭</title></header><body><h1>馮仁昭四圍超：<br>李忠希大眼B女與狗同眠 - 馮仁昭</h1><p>啱啱過檔城電嘅無綫前藝人李忠希，今年真係喜事重重，除咗加人工之外，最近仲同結咗婚兩年嘅空姐太太生咗第一個愛情結晶品。噚日記者致電恭喜忠希，佢好開心咁話：「係呀，10月19號太太剖腹生咗個6磅7安士重嘅BB女。」見佢將同BB嘅合照放上facebook，囡囡眼大大、鼻高高，一副美人相，忠希話：「我都唔知佢似邊個？但肯定係大眼妹。」</p><p>望女做獸醫</p><p>忠希當然希望個女未來行一條康莊大道，所以特別搵玄學師傅幫囡囡改番個好名：「我想改『子琳』，但只屬好初步，英文名就留番畀媽咪改。」忠希亦唔敢對囡囡將來有太大期望，只希望佢健康快樂成長：「只想佢做個好人，不過同太太都鍾意養狗，希望可以培養到囡囡嘅愛心，將來做獸醫。」<br>唔知忠希會唔會擔心BB同狗仔相處有困難？佢話：「呢個問題好多人問過，家喺床頭放咗淨化機，仲每日吸狗毛，暫時都冇乜問題。我亦有上網搵資料，話BB同寵物一齊成長，抵抗力會強啲。」</p></body></html>