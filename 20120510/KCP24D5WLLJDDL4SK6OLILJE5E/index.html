<html><header><meta charset="utf-8"><title>偉仔嘉玲享二人世界</title></header><body><h1>偉仔嘉玲享二人世界</h1><p>劉德華終在50歲做老竇，但部份跟他同輩份的男星依然未有生B，包括五虎之中的梁朝偉及四大天王的黎明，正所謂皇帝唔急太監急，偉仔、黎明每次出席活動，都被追問造人大計何時實現，多少都感到有壓力。</p><p>拍拖睇戲</p><p>劉德華、梁朝偉、湯鎮業、黃日華和苗僑偉五虎中，劉德華剛做老竇，只餘49歲的偉仔與太太劉嘉玲未有孩子，偉仔和嘉玲08年結婚，嘉玲一直渴望做媽媽，但至今仍未實現夢想。嘉玲昨在微博恭喜華仔：「在你倆喜得千金之日，願新生的小龍女寶貝給你們帶來數不盡的歡樂，恭喜你們！」<br>昨傍晚6時半，一身便服的偉仔和嘉玲拍拖到中環ifc睇電影《怪誕黑家族》，散場時被聞風而至的記者包圍，嘉玲笑說：「有乜好影啫？」然後搭電梯離開。<br>至於跟華仔、張學友和郭富城被封四大天王的黎明，已屆45歲之齡，與樂基兒08年結婚後屢傳太太懷孕消息，但每次都屬流料，不過黎明總算在「叫糊」中，應比仍單身的郭富城更快做老竇。採訪、攝影：黃文成</p></body></html>