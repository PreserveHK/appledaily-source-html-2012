<html><header><meta charset="utf-8"><title>蘋機會：桌面變平板　十指篤芒屈機</title></header><body><h1>蘋機會：桌面變平板　十指篤芒屈機</h1><p>咪以為篤芒打機，靠兩隻手指就可以玩晒，試過Lenovo「屈機」一體化桌面電腦，你肯定有驚喜。佢除咗配備27吋超闊屏幕加埋全球最薄呢項賣點，仲追加10點觸控操作技術，彈琴、打機乜都得，最啱一班人圍埋玩餐飽！<br><br>記者：陳國輝<br>攝影：陳盛臣<br>Model：Jamie@GME淘女郎</p><p>兩節長臂可屈曲</p><p>論外觀，劈頭得第一句，肯定以為佢就係iMac近親！但話到明係Lenovo，當然無血緣關係。其簡約線條、仿金屬嘅質感，的確好易令人誤會，不過A720可能畀同樣27吋嘅iMac更GoodFit！原因在於佢厚度只有24.5mm，在AllinOne電腦嚟講已經係全球最薄；而另一重點，就係A720具備兩節可屈曲嘅長臂，由向下5°，以至上仰90°亦不成問題；即係話，即使你躺於床上，又或者坐在電腦枱面前，佢都能調整一個適合嘅角度，等你可以舒舒服服咁工作、打機！</p><p>超薄四核心夠爽快</p><p>配置10點觸控技術，固然係家用電腦一大賣點！但想打機打得順，仲要講求硬件規格。A720採用第三代嘅i7四核心處理器以及兩條4GBDDR3記憶體，除咗速度夠快，影像方面更配備NVIDIAGeForceGT630M獨立顯示卡，以及內置第四代杜比家庭劇院系統；無論畫質、音色，喺娛樂級別嘅Desktop之中，都屬於頂級之作；若嫌27吋芒睇高清都唔夠喉，還可以駁HDMI落高清大電視。</p><p>實用兼好玩</p><p>LenovoIdeaCentreA720</p><p>處理器：IntelCorei7-3610QM2.30GHz<br>系統：Windows7HomePremium<br>記憶體：4GBDDR3×2<br>屏幕：27吋TouchScreen<br>顯示卡：NVIDIAGeForceGT630M<br>硬碟：1TBSATA<br>查詢：Lenovo（800938838）</p><p>i7系同場加映<br>隨街煲劇</p><p>成日周圍飛，但又鍾意追新戲，呢款IdeaPadZ580應該係你杯茶！配置15.6吋芒、Blu-ray播放器已經算唔錯，更內置NVIDIAGeForceRGT630M獨立顯示卡，仲有埋DolbyHomeTheaterv4，聲畫俱靚，更可用HDMI駁高清電視慢慢嘆。</p><p>商務專用</p><p>另一款同樣行i7新機ThinkPadEdgeE430以及E530，齋睇個平實Look就知主攻商務人士，最特別係內置「KeystrokeNoiseSuppression」功能，當進行視像會議期間，佢能夠自動減低打字發出嘅雜音，當然唔少得密碼管理員、BIOS密碼鎖呢類保安設計啦！</p></body></html>