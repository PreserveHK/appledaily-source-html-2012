<html><header><meta charset="utf-8"><title>蘋機會：SONY高招防水　濕Touch</title></header><body><h1>蘋機會：SONY高招防水　濕Touch</h1><p>炎炎夏日唱番首《Let'sgetwet》，頓時令人涼透心！不過今日主角唔係Chok王林峯，亦非一眾docomo防水機，而係SONY首部濕玩王Xperiago。常聽到嘅防水、防塵已成例行公事，佢勁在手濕都可玩輕觸芒，就算水珠鋪滿屏幕亦唔影響操作。想落水濕影、濕Send短訊，零阻隔！<br><br>記者：陳國輝<br>攝影：伍慶泉<br>Model：Wendy@澳洲新八模</p><p>水滴無阻輕觸操作</p><p>日系docomo手機起碼八成以上都防水，浸住長玩半粒鐘也不成問題。但呢批防水機亦有通病，就係一落水就即時失控，不單畫面會不停亂跳，甚至機面濕水會連打電話都有問題！不過，Xperiago特別加入濕手指觸控（WetFingerTracking）來解決呢個難題，例如你冲凉、洗碗或者游水嗰陣，話之你滿手水珠，只要用TouchScreen嗰陣，都能夠正常操作，點捽也不受干擾，甚至試過用虛擬QWERTY打短訊，輸入文字準繩度極高，完全Feel唔到手濕帶來嘅問題。<br>濕水玩固然方便，但諗住潛落水底就咪制！Xperiago支援IP67防水標準，意思係可放入15cm至1m深嘅水中達30分鐘，應付落雨天、浸浴還可，但帶佢落1m以上玩浮潛影相就唔得喇。</p><p>戴Armband玩運動Apps</p><p>好多人唔Like防水機嗰份粗獷形象，又膠又大件。Xperiago較優勝係其簡約設計，四四方方斯斯文文，機身厚度僅9.8mm，不足1cm，重量亦只有110g，又輕又細件；同時佢仲玩上勁Sharp嘅黃色，也有黑、白兩隻大路顏色可供選擇，唔怕悶親。值得一提係，呢款機另提供運動型套裝，加$200就有齊Armband、運動型耳機以及腕帶等配件，啱晒鍾意踩單車同埋跑步嘅玩家；當然，此機本身也內置《FigureRunning》、《miCoach》等運動程式，幫你設計好運動時間表，搭埋戶外配件嚟KeepFit，正晒！</p><p>濕影實試<br>色溫偏藍</p><p>最驚喜係臉部及頭髮細緻度好高，但色溫稍為偏藍，唔夠自然。</p><p>一掃玩全景</p><p>使用全景模式拍攝，除咗有輕微變形，鏡頭攝盡泳池全景，感覺好自然。</p><p>Profile</p><p>系統：Android2.3.7<br>處理器：1GHzSTEU8500雙核心<br>屏幕：3.5吋防刮面<br>相機：500萬像素<br>防水：IP67防水標準<br>查詢：SONYMobile（82038863）</p><p>三防機精選<br>MotorolaDEFYMB525</p><p>與Xperiago同樣提供IP67防水認證，可達水深1m，而且用更加大嘅3.7吋屏幕；另外，採用GorillaGlass防刮玻璃覆蓋機面，等你用得放心。</p><p>查詢：Motorola（25063888）</p><p>LandRoverA1</p><p>由越野車牌子推出嘅三防機，防撞物料加上由螺絲裝嵌，確保機身夠晒堅硬，再加埋最新型號提供全輕觸式Android介面，用起嚟更就手。</p><p>查詢：Like（23915552）</p></body></html>