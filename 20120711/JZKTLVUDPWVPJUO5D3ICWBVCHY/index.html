<html><header><meta charset="utf-8"><title>時勢逼人 - 左丁山</title></header><body><h1>時勢逼人 - 左丁山</h1><p>港僑Ｍ未移民加拿大多倫多之前，已奉公司命，長駐北美，在多倫多，三藩市之間來來往往，於是退休後就在多倫多落戶，但因仔女在加州讀大學，於是在三藩市，PaloAlto都買咗屋。上星期，港僑Ｍ與太太回港一行，仍然住在離港前老地方，中半山一間千六呎舊樓，佢來電郵約食飯，指定要左丁山預訂鏞記，等佢嚐吓香港美食。<br>去鏞記咪鏞記囉，呢輪鏞記有所謂「不同滋味」，每日限量出售招牌老菜式如「董事長珍賞腐乳」、「惹味欖角烏魚扣」、「旺來薑芽煀乳鴿」、「荷香西蘭花鱔片」等等，加上清湯腩，燒鵝髀，點食得晒呀，後來夥計話烏魚扣已經銷清，冇得食，剛剛好，味味正斗，港僑Ｍ話加拿大冇燒鵝食、加州冇鵝肝食，吃魚翅當吸毒咁大罪，食嘢都係返嚟香港好。當然啦，成條威靈頓街不知有多少食肆，嫌鏞記貴呀，可以吃華豐叉燒，麥奀記雲吞麪（真係好靚嘅呢），一間越南菜館芽莊午晚有人在門口排長龍，更便宜啲，轉落史丹頓街有大牌檔，食到你唔食，吉士笠街有一小型大牌檔「水記」仲威水，賣清湯牛腩米粉，好似係二十蚊一碗，味道甚佳，可以大牌到話：「天氣酷熱，逢星期六日休息」，梗係搵到銀先至可以星期六日休息啦，有錢邊個想一星期工作七天？<br>吃得過癮之餘，不忘稱讚Ｍ君：「美國報紙話由於科技公司好景，爭相往三藩市開設辦事處，科技界職員鍾意住在三藩市，你在三藩市與PaloAlto兩間屋，升晒值啦？」Ｍ君話：「係嘅，fb上市又製造出好多百萬美元富翁，我好彩十幾年之前科網股未狂熱買咗兩間屋啫，依家買唔起咯！」Ｍ太插嘴：「其實點升都唔夠香港升得咁快，今次返嚟睇地產舖廣告，我地間四十幾年中半山大廈單位，又試升晒，我都覺得價錢高到離譜，好彩移民嗰陣諗住每年回港一次，要搵地方住冇賣到層舊樓啫！」曹仁超成日教訓左丁山，永遠係時勢造英雄，絕無英雄造時勢，投資要睇大勢、大氣候。佢係啱嘅，Ｍ君假如當年在港賣樓移民落戶阿里桑拿州買樓嘅話，今日點會有心機到鏞記嘆燒鵝髀！</p></body></html>