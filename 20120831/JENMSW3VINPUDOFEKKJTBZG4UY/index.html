<html><header><meta charset="utf-8"><title>不滿演唱會難產　與星煥反面<br>
農夫怒極解約</title></header><body><h1>不滿演唱會難產　與星煥反面<br>
農夫怒極解約</h1><p>農夫本月初原本在九展開騷，但因門票滯銷，臨時被老闆星煥國際無情取消，導致雙方反面決裂。據知本於下月尾約滿的農夫，一怒之下決定提早解約，成員陸永承認彼此方針不同，無法繼續合作，星煥揸弗人何哲圖則指雙方和平解約，不需農夫賠錢，關係一筆勾銷。</p><p>農夫加盟星煥後一直不獲重視，本於本月11日於九展舉行「雙囍臨門」演唱會，有傳因同門的陳法拉獨霸資源，在宣傳不足情況下銷情欠佳，搞到演唱會難產收場，令農夫及其經理人DJ Tommy不滿。據知農夫本於下月尾約滿，雖然日子不遠，但雙方已經冇感情，長痛不如短痛，寧願速速解約回復自由身。</p><p>陸永：合作唔到</p><p>本報記者昨日致電陸永求證，不知是否想好聚好散，他承認不會跟星煥續約，但隱瞞解約事實，他說：「本來都係就快完約，好似9月尾10初，所以唔使解約啦。」問他是否跟星煥反面？他說：「之前我哋約何哲圖坐低傾過，我哋唔係反面，關係OK，唔係好僵啫，大家都唔係細路仔，冇嗌交，只係方針唔同，合作唔到落去，佢有自己方針，但唔啱農夫行。」<br>問演唱會被取消是否導火線？陸永坦言上月才推出唱片，但本月11日就要開騷，根本不夠時間宣傳，他無奈說：「我哋唔想好似一般流行歌手做法，但佢覺得一個月應該夠，唔使好長宣傳期，其實我哋都要負責任，我哋唔係巨星，唔係一開售就爆，以前我哋做開要兩個半月籌備，但佢做法唔同。」陸永謂之前接下的工作，約滿後都會繼續做，以後他們可以自己製作大碟，交由唱片公司發行，現正跟其他公司斟洽。</p><p>星煥：唔使賠錢</p><p>至於星煥行政總裁及董事總經理何哲圖昨承認跟農夫解約，他說：「我哋係和平解約，公司唔使農夫賠錢，大家冇反面，只係路向夾唔到。下半年公司會重點投資喺江若琳、鍾嘉欣、Super Girls、鄭欣宜、許廷鏗同胡鴻鈞身上，仲傾緊簽其他歌手。」<br>採訪：葉雪</p></body></html>