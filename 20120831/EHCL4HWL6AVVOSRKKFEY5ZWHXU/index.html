<html><header><meta charset="utf-8"><title>沙膽虹手記：住宅樓根本冇得炒 - 沙膽虹</title></header><body><h1>沙膽虹手記：住宅樓根本冇得炒 - 沙膽虹</h1><p>炒樓人士一般都傾向低調，唔想將自己身家曝光，更唔會公開寸政府，一來財不可露眼，二來唔想稅局開正「快勞」調查有否避稅，但前日卻有位初生之犢炒家，透過中原地產代理，安排記者逐家訪問，大談自己的炒樓經，話自己最近沽出兩個太古城單位，扣除雜費和上繳政府百萬元額外印花稅後，仍賺九十萬，又話三十二歲的他，曾買賣過二十個物業，過去三個月就沽出咗五個，還預計梁振英會出招，樓價明年會跌兩至三成。如此高調的炒家，令沙膽虹十分好奇他甚麼葫蘆賣甚麼藥？而且佢講到炒樓好似好容易賺錢，更令沙膽虹擔心有人信以為真，撲去炒樓而焦頭爛額。事實上，住宅樓根本冇得炒！<br>照呢位炒家咁講，佢賣出持有一年多的兩個太古城單位，賺了九十萬，至於另外三個單位淨賺多少，他沒有透露，可能也只是數十萬，五個單位加加埋埋市值分分鐘近二千萬，一買一賣的佣金、釐印、貸款利息、管理費、地租、額外印花稅共一百多萬，扣除所有成本才賺一百多萬，可謂天一半地一半，本大利小，收益與風險根本不成正比，已間接證明了額外印花稅實施後，住宅樓已好難短炒。更何況銀行已有正面信貸資料庫，現在根本不可能像過去般在五間不同銀行借五個物業貸款，而互相不申報；若要坦誠申報，同時做五個樓按，即使現時利息低企，亦要有雄厚財力和超高薪金才能獲批，特別是擺明車馬炒樓而非自置的物業，銀行批核更嚴，所以要像這位炒家能同時炒五項物業，又獲銀行貸款，非高薪厚祿或財力雄厚不能做到！咁高調的炒家，想唔俾政府查都難！<br>沙膽虹</p></body></html>