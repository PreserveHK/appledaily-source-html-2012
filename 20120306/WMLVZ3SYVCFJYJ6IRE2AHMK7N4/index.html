<html><header><meta charset="utf-8"><title>父母接放學顯星味郭晉安囝囝：影我靚啲</title></header><body><h1>父母接放學顯星味<br>郭晉安囝囝：影我靚啲</h1><p>郭晉安在無綫新劇《東西宮略》演爛玩好色齊宣王，現實中卻是專一顧家的廿四孝好父親，前日他充當一家人的柴可夫，與太太拍拖接長子郭令山放學，即將四歲的令山見齊宣王爸爸駕到，興奮得飛身撲上前，還精靈叮囑記者：「影我靚啲呀！」</p><p>現年47歲的視帝郭晉安與32歲歐倩怡夫妻恩愛，婚後兩人分工合作，倩怡退隱娛樂圈專心照顧家庭，做全職家庭主婦，安仔就負責搵奶粉錢，獨力孭起頭家，兩人合力炮製了愛情結晶品長子郭令山後，去年六月幼女郭以雅又出世。</p><p>緊張新劇收視</p><p>倩怡目前每天除了要照顧只得八個幾月大的幼女外，每天都堅持接送令山返學放學，前日廿四孝父親安仔趁有空檔與太太拍拖湊仔放學，爭取時間享受家庭樂。<br>前日下午4時，安仔駕駛白色七人車，載歐倩怡到九龍塘的幼稚園接令山放學，到達後倩怡先落車入學校接令山，安仔則留在車上。等候妻兒期間，安仔見有記者在場即上前打招呼，還主動跟記者談及他演的無綫新劇《東西宮略》，並反問記者：「你哋知唔知收視點樣？」</p><p>令山精靈活潑</p><p>閒聊途中，安仔從倒後鏡見太太拖着令山步行而至，他即露出一副慈父笑容說：「佢哋出嚟喇。」將於本月23日四歲生日的令山相當開朗活潑，媽咪歐倩怡拖着他時他已不停跳跳紮，當令山從遠處見到爸爸也來接放學，興奮得鬆開媽咪的手，以九秒九的速度飛奔到爸爸身邊，安仔之後讓囝囝及太太上車，又細心地為令山整理安全帶。安仔預備開車離開時，精靈的令山突然按下車窗向記者大叫：「影我靚啲呀！」<br>採訪、攝影：楊浩賢、黃曉程、李志明</p></body></html>