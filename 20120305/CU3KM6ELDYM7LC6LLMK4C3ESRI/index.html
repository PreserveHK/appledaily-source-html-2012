<html><header><meta charset="utf-8"><title>潮媽開網　物資大交流網友響應　慳錢環保一舉兩得</title></header><body><h1>潮媽開網　物資大交流<br>網友響應　慳錢環保一舉兩得</h1><p>【本報訊】潮流講環保，近期出現了不同形式以物易物的網站。潮媽Carol發覺BB長得很快，用品不斷買不斷丟很不環保，遂架設交換網站，除以物易物外，還可交流照顧BB經驗，受到許多媽媽甚至爸爸歡迎。也有年輕人以開Party方式以物易物，首次效果喜出望外，將繼續辦。積少成多，望滙集成澎湃的環保潮流。<br>記者：陳炳業</p><p>寶寶交享樂網站（ http://www.totswop.com/en/） </p><p>主人是33歲的潮媽Carol，她10歲時移民加拿大，生活和教育都很着重保護環境，環保意識很早就植根。她說：「當地人習慣循環再用物資，有好多二手店，自己經常到呢啲店逛，讀大學都選咗同環保有關嘅地理環境系統資訊科，又喺加拿大政府環境部門實習。06年結婚後丈夫同自己都想返香港發展，08年返港喺公關公司做市場推廣三年，直到個仔兒一歲後想花多啲時間照顧佢，所以就辭工。」<br>Carol的囝囝現年兩歲，她發覺寶寶三數個月已經大了一個碼，小小衣服和玩具都很快「用唔着」，見外國嬰兒物品交換網站很受歡迎，為了想在家照顧囝囝又想工作，靈機一觸成立這個網站。</p><p>可交流照顧BB經驗</p><p>她說：「初初做媽媽唔識照顧初生BB，好多困難同感受好難搵人傾，呢個方法環保之餘又可以同其他父母交流經驗，對自己同其他父母都有幫助。」至今網站已約有100個用家登記，全部是朋友之間相傳知道，用家只要登記及上載BB物品又或撰寫分享文章到網站換取積分，物品價值越高，就要越多積分來換。<br>Carol表示，上載物品貨價每一元便可換一分，網站只靠收廣告費維持，用家則完全免費。現有不同物品供交換，如名牌CombiHighChair餐桌椅原價約2,000元，易手積分只要350分。百多元的TOMMYHILFIGER小恤衫只要65分便可換到。部份嬰兒鞋和帽等物品更是全新貨。<br>黃太以囡囡兩件價值約50元的BB衫，交換了兩本要45分的幼兒英文書。她說：「大女出世時係冬天，本來想留姐姐啲衫畀佢着，點知細女出世係夏天，衫着過幾次好新但太厚夏天又用唔到。發覺交換BB物品嘅主意好環保，又可以同其他父母交流心得。因為大肚時唔方便走動，但係又想Shopping，到網站交換嬰兒物品約定喺港鐵站交換，唔使錢仲識到新朋友，好開心。」</p><p>80後搞網開P執嘢</p><p>同樣以物易物的「執嘢」網站（ http://www.jupyeah.com） </p><p>由六個志同道合的80後好友成立。創辦人之一女孩子Ren說：「執到好嘢又唔使錢，成件事好好玩又環保。」她說六年前見過外國有大型交換衫褲物品嘅Party，很想在香港做一個同樣嘅交換物品Party，「上年喺facebook開咗個網頁通知朋友帶唔需要嘅裙、飾物或者物品去交換嘅地點，會場有音樂同簡單飲品，入場條件係要帶物品來交換，通知咗廿幾人，點知當日成60幾人到場，非常咁受歡迎」。<br>做設計工作的搞手Pete說：「咁做係善用資源，將唔需要又完好嘅物品搵個新主人，又可識新朋友，唔使錢又好玩，我哋會不定期再舉辦。」</p></body></html>