<html><header><meta charset="utf-8"><title>中央難定 - 左丁山</title></header><body><h1>中央難定 - 左丁山</h1><p>「天鳳凰、地鳳凰、天地鳳凰聚鳳凰」刊出後，收到報業高人即時回應之後，陸續收到十位讀者電郵，提供下聯，不過以左丁山之非專業意見，似乎都有啲牽強，多謝各位之餘，不一一刊出了。<br>西九門、僭建門、款待門逐一爆發，有如重磅深水炸彈，現任特首，未來特首皆受不同程度傷害，真係吾不欲觀之矣！如果你係習近平，年尾登上國家主席寶座，如何收拾香港呢個政治爛攤子？呢啲政治炸彈如在美國大選、英國大選、法國大選時爆炸，不足為奇，反正民主選舉一人一票，由人民決定罷了。但在中央可以高度控制嘅小圈子選舉制度，竟然有此等負面競選攻勢，實在難以置信，唔通中央真的放手不理？不想控制？好難咯，梁營最初處於下風，大打反欽點牌，中段到咗中央不反對梁振英參選，梁營就發功披露人大委員「意旨」，及後有僭建門之事，梁營民望接近五成，就改打民意民望牌，最近田北俊講投白票、流選，待五月六日重選，挺梁大將吳康民就講欽點嘞，話中央有大影響力，不會見到投白票流選喎，此外還大打欽點牌，傳出習近平欽點梁振英，以拉攏支持唐營嘅選委轉軚呢。<br>不過事情未必咁簡單，「蘋果」大捧習近平欽點梁振英之日，另有報紙向北京消息人士查問，得到嘅答覆係未聞此事，傳言不足信，該報紙立即唔敢跟風。還有奇怪事，吳康民大罵「信報」搞麥卡錫主義，反共成狂，但佢嘅徒弟曾鈺成宣佈退選後，竟然答應信報做獨家訪問，細說梁振英兩次打電話俾佢之時序（按：梁振英對曾鈺成講：我冇搞你黑材料），字裏行間，讀者都意會到曾鈺成係講乜嘢。曾鈺成會唔介意三月二十五日流選噃，一旦係咁，佢一定參加重選。<br>吳康民與曾鈺成過往關係咁親密，依家對流選嘅睇法大大不同，好明顯表示曾鈺成不挺梁，左派內部有矛盾，既然有人話到中央神通廣大，無所不知，無處不在，咁習近平點樣下決定呢？呢日中午往灣仔吃午飯，路上碰到一位政壇元老，俾佢捉住講幾句，左丁山話不如你探吓習近平點睇啦！元老話：「北京消息話習近平對現在香港一塌糊塗嘅情況直情嬲到震，要睇耐啲先下決定。」</p></body></html>