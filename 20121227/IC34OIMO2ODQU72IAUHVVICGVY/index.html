<html><header><meta charset="utf-8"><title>中環在線：商場撈客　地產經紀被逐 - 李華華</title></header><body><h1>中環在線：商場撈客　地產經紀被逐 - 李華華</h1><p>元朗新盤尚悅喺尖沙嘴美麗華商場嘅展銷廳，上個月先至有十幾名身穿西裝嘅地產經紀懷疑因為爭客，光天化日下喺彌敦道街頭群毆。噚日代理界又瘋傳另一段打交短片，不過今次就唔係代理同代理打，而係商場保安員同代理發生推撞事件。<br>呢段得45秒嘅片，只見到一名西裝骨骨嘅四眼經紀哥哥，唔知乜事被一名貌似保安員嘅人又推又拉、兇神惡殺咁扯住西裝褸落<br>自動電梯，跟住仲俾多名保安員護送下離開，聽講最後更搞到上差館。<br>有人就話，事緣呢位經紀因為喺場內撈客，所以被人驅趕，但搞到好似重犯咁俾人「的」落樓咁嚴重，其間發生過乜事，相信只有當事人先至清楚。負責管轄奧運站區域嘅中原地產助理營業董事蔡日基對事件不願多談，只係話一場誤會，「平息咗啦」。睇嚟經紀出嚟行都要醒定啲，有乜郁都會俾人擺上網㗎！</p></body></html>