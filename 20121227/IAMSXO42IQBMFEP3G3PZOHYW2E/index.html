<html><header><meta charset="utf-8"><title>私駕路：寶馬撈埋改裝　1系爆戰紋</title></header><body><h1>私駕路：寶馬撈埋改裝　1系爆戰紋</h1><p>以前寶馬車主玩M配件，都係原廠整理好再推出，但人總各自有心頭好，加加減減惟有靠非官方產品。寶馬踩入改裝界，在套餐以外玩埋自助餐，改裝M件任揀任砌，單單一條戰紋拉花，已令原本平實1系，變成型格小辣跑。<br>記者：徐影龍　攝影：陳永威　模特兒：Alia</p><p>原廠首度幫你拉花
</p><p>早前一架M135iA，雖然都係加晒M件先推出，但已透露出M Performance改件到港大計。到今日寶馬正式推出呢項服務，首波已有過百件M改件畀1、3、5系車主揀，由包圍、側鏡、輪圈到車櫳裝飾，裏裏外外乜都有，而且好多款式在M車系極為罕見，好似黑邊裙腳咁，襯在白色1系上，真係型到無朋友。<br>廠方將架最入門最平實嘅116iA做辦，換上Full Option，單單全套運動型包圍，同埋19"胎軨，仲有原廠首度加入嘅戰紋拉花，由車頭拉到落車尾，其辣味同型格味，已經拍得住大佬級M135iA同1M Coupe。而且加入擾流配件，有效提升氣流速率同減低風阻，一眾準車主，好難忍手唔加番幾件M件。</p><p>點改都合法</p><p>內櫳方面同樣精采，最搶眼嘅軚盤、手掣、中控台多個位置，均鋪設碳纖及Alcantara（類麖皮）物料，令平凡1系昇華到另一層次，而且佈局巧妙精心，面積及分佈恰到好處，唔會改得過火而變成飛仔車。<br>玩得M件預咗唔平，就以呢架116iA為例，全改便超過18萬，不過單單完全合法嘅原廠改裝，毋須擔心被抄牌，已經值回票價。最重要係內櫳改裝拆完裝番又要Fit位，相當考功夫，尤其碳纖造模及鋪設皮料，好多坊間「私改」充滿瑕疵，今勻連工包料由原廠一手包辦，車主就更安心。</p><p>Check!　3系緊接上場</p><p>最入門嘅116iA已經可以改到咁型，嚟緊仲有寶馬王牌3系上場，心急想睇，大可到土瓜灣陳列室先睹為快，據聞廠方嚟緊仲會執靚埋個M Performance陳列室㖭。</p><p>BMW 1系M Performance改裝
</p><p>包圍、側鏡、拉花等組件：$78,600起<br>輪圈、煞車碟及卡鉗：$89,000起<br>車廂碳纖及Alcantara皮鋪設：$19,200起<br>＊1月31日前可獲九折優惠<br>查詢：2713 5164（BMW M Performance）</p></body></html>