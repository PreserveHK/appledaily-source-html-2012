<html><header><meta charset="utf-8"><title>中環在線：經濟差　公司慳皮<br>聖誕禮物都縮水 - 李華華</title></header><body><h1>中環在線：經濟差　公司慳皮<br>聖誕禮物都縮水 - 李華華</h1><p>今年香港經濟唔算好，投行、獅子行等等密密郁手炒人唔在講，連聖誕禮物籃都差過往年，財經界都有同感，好似AMTD證券業務部總經理鄧聲興（Kenny）都話，今年唔見晒啲名貴禮物籃，唔通經濟真係差成咁？</p><p>Kenny收迷你聖誕樹</p><p>噚日係拆禮物日，唔少公司之前都會送吓禮物籃畀各方友好聊表心意。Kenny就同華華講，今年唔見晒啲名貴禮物籃，收到最特別嘅禮物，算係一棵裝飾用嘅迷你聖誕樹。不過，點都唔夠經絡按揭首席經濟分析師劉圓圓（Sharmaine）慘，佢話聖誕節都冇乜收到聖誕禮物，只係同屋企人食餐飯聚吓咁。話晒Sharmaine都係財金界靚女，香港討論區仲有好多人猛讚佢靚女，一班傾慕Sharmaine嘅男網友似乎唔多識做。<br>至於獨立股評人青姐胡孟青，就好少理啲禮物籃質素，佢話自己不嬲對聖誕呢啲日子冇乜感覺，見到禮物籃來來去去都係朱古力、Christmas pudding之類嘅甜嘢，都冇乜興趣，但係話晒小朋友對聖誕好有憧憬，所以青姐帶咗小朋友去迪士尼玩，仲送咗卡通《武士戰隊》同《幪面超人W》嘅玩具畀囝囝。華華記得之前打畀青姐，佢咁啱又喺迪士尼，睇嚟青姐可以做埋迪士尼代言人噃。<br>除咗禮物籃冇咗往年嘅豪氣之外，就連記事簿同月曆都收少咗，睇嚟都係因為各大企業要諗計節流。有人話禮物籃係經濟寒暑表，港府對今年經濟增長預測都只得1.2%，唔通真係要積穀防飢好過年？<br><br>李華華<br>mailto:LiWaWa@AppleDaily.com</p></body></html>