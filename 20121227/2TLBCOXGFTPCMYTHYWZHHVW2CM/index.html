<html><header><meta charset="utf-8"><title>爽人物：中港婚姻8年噩夢　人財兩空</title></header><body><h1>爽人物：中港婚姻8年噩夢　人財兩空</h1><p>男人，不再與強者畫上等號！近年男性被女性施虐的個案趨增，和諧之家去年推出針對有關問題提供輔導服務，至今年8月已處理58宗個案，當中七成個案涉及中港婚姻，自認是受虐者的港漢阿Mike（化名），在中港情緣中落得妻離、子散、公屋被奪的下場，他感慨地說：「如果畀我從頭再揀，絕對唔會返大陸娶老婆！」<br>記者：吳淑義</p><p>妻騙18萬鄉下買樓</p><p>「我叫阿Mike，今年47歲，2000年做地盤工嗰陣，可能係中暑暈低咗，因而訩咗一筆工傷賠償，但之後個腦變得遲鈍，諗住學上網（個腦）會轉快啲。後來喺網上識咗個細我10年、姓何嘅中山姑娘，大家好啱傾，佢又好溫柔，於是開始拍拖。<br>佢喺內地家境唔錯，開頭對我幾好，會買衫同買禮物畀我。但佢同阿爸唔啱，話屋企有錢唔代表佢有錢。我哋04年結婚，05年佢落嚟香港生咗個仔，之後帶返大陸湊，最初佢話唔想嚟香港，因為喺中山算係中產階級，唔想嚟香港變成草根階層，叫我畀18萬佢喺鄉下買樓。<br>嗰時我做校巴司機，每個月上大陸一、兩次，但佢生咗仔之後同個仔瞓，兩公婆冇乜時間相處。佢原本幫阿哥間公司做會計，外母話佢計到條數亂晒龍，鬧大交，於是就叫我申請佢嚟香港；直至09年落嚟，一家住喺鴨脷洲邨單位。<br>佢嚟到香港就變晒，我月入大約1.2萬，佢做美容師都有1.2萬，但佢嘅錢用嚟買名牌，唔會幫補家計，大家多咗拗撬。直到前年，佢突然申請同我離婚，同法庭講06年喺內地我哋已經分床瞓，算係分居。如果我知道當時係分居，點解喺09年會申請佢嚟香港？根本係處心積累呃我，呢啲算唔算騙婚？申請離婚之後，佢不斷精神虐待我，例如我返夜班，佢特登嘈到我瞓唔到覺，連門鎖都撞爛埋，仲喺屋企同男性傾電話，連個仔同我玩都要經佢批准，我好無助。</p><p>失子撫養權及公屋</p><p>最後我發現，大陸買嘅樓歸佢阿媽名下，冇我個名，兩個月前仲收到離婚令，佢攞咗阿仔嘅撫養權，連間公屋依例判畀佢，我被迫搬去屯門中轉屋，重新輪候單身人士公屋，可以話乜都冇晒。<br>大陸人好深謀遠慮，要呃你，係呃咗你都唔知，我覺得自己冇帶眼識人，好後悔，已經向入境處舉報有人騙婚，要求刑事調查，結果係點就唔知，但肯定唔會再搵內地女人做老婆！」</p></body></html>