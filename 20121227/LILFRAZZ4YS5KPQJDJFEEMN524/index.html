<html><header><meta charset="utf-8"><title>好不主席：一年容易又加薪 - Joycelyn</title></header><body><h1>好不主席：一年容易又加薪 - Joycelyn</h1><p>編按：是日由盧主席秘書Joycelyn執筆。<br><br><br>上星期五的長假前夕（這個星期一，還有誰會不休假？）又是我和一班好姊妹舉杯邀月的好時光。臨近歲晚，當晚其中一個討論得十分熾熱，且非常切身的話題就是加薪幅度及有幾多個月的花紅。</p><p>Jennifer一馬當先地說：「斷估點都唔會少過國泰員工嘅2%。國泰航空每逢星期二推出fanfares優惠，再加上年尾旺季二人來回台北嘅票價都只係800蚊咋，咁大嘅promote幅度就知航空業幾不景氣啦。我公司今年算係做到budget條數，希望幅度可以追到通脹，應該有4%。」面前的這位阿姐喋喋不休，不知道，還以為她在旅行社工作。<br></p><p>百物騰貴　4%冇走雞？</p><p>同場另一位在那「以心建家」公司上班的Karen搖搖酒杯，氣定神閒地說：「大老闆已經開晒口，話明年嘅加薪幅度so far so good，我估點都會超過5%啩。」幾位好姐妹化身預言大師，嘰嘰喳喳，但都眾口一辭地覺得加薪幅度唔會低過4%呢個數字，或者係黑面臨界點。<br>「Joycelyn，你公司出年加幾多錢人工呀？你係主席秘書，消息來源點都可靠和準繩啲。」好姊妹冷不妨拋來這條問題，令我有點兒措手不及。作為一個專業秘書，我一向堅守secretary手冊的第一條及第二條：Keep Secret and Keep Confidential，任何情況都不可以洩漏公司敏感資料，最重要係我點會咁天真，無端得失全公司同事先！我淡淡然話：「公司話要農曆新年前先決定（其實係到嗰陣先公告），主席到時定響晒口，賣埋報紙。其實交通費又加；食嘢價錢又加，份量仲要少埋，就連化妝品都貴晒。百物騰貴，有乜嘢係唔加價？」<br>大家竟然認真地想了一會，Karen如發現新大陸地舉起自己腳邊剛剛的戰利品：「Zara 、H&amp;M冇加價，依然價廉物美！」我冷冷地說：「有毒激素同埋致癌物附送，好抵着！」Karen不甘示弱，「你着啲Armani都有毒，你都小心啲。」<br>想深一層，現在連本地的食品都話有地溝油，所穿的衣服無論是價格高昂的名牌還是平民大眾的fast fashion都帶有致癌物，傢俬亦有甲醛，就算無世界末日，人類同地球都遲早毀在自己手上。算啦，做人還是不要那麼沉重，我搖一搖頭，乾了手上那杯mojito，應該沒有塑化劑。<br><br>主席按：呢篇擺到明係趁我休假，小秘藉機製造「加薪」的輿論壓力，下不為例。<br><br>Joycelyn</p></body></html>