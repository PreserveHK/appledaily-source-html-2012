<html><header><meta charset="utf-8"><title>隔牆有耳：<br>袋巾乖女　做律師定係演員? - 李八方</title></header><body><h1>隔牆有耳：<br>袋巾乖女　做律師定係演員? - 李八方</h1><p>如果，命運能選擇，你會揀做演員定律師？公民黨黨魁梁家傑乖女梁穎翹（Jennifer），讀書成績出眾，早幾年劍橋大學國際考試英文科，攞全港第一；舊年喺劍橋修畢政治，最近更獲牛津取錄讀法律。就喺呢個時候，機會嚟喇，有星探睇中Jennifer搵佢做音樂劇演員，你話點揀好呢？</p><p>事緣舊年七月Jennifer劍橋畢業後，去咗倫敦大學修讀一個為期九個月嘅音樂劇課程；畢業演出驚為天人，Jennifer嘅表演細胞得到一間經理人公司肯定，好想搵佢參與正式演出，仲兩度請佢去試鏡㖭。</p><p>袋巾：青春係最大本錢</p><p>究竟係踏上銀色演藝旅途，抑或安安定定做律師？Jennifer都有問老竇意見。咪以為身為大狀嘅袋巾，梗係想囡囡步佢後塵；「年輕人最大本錢係乜？就係青春」，呢句嘢袋巾講㗎，認真開明。<br>袋巾話喎，囡囡想過戲癮，當然鼓勵佢追逐自己夢想，而且就算獲得演出機會，都唔會影響學業啫，因為個表演預計明年六月尾就結束，十月至開學喎，時間上應該冇問題吖。<br>啲藝人成日話，做戲會上癮㗎喎，Jennifer會唔會最後越做越興起，棄Law從演㗎？家討論，又似乎早咗啲嘅；學袋巾話齋，等埋囡囡下個月出爐嘅試鏡結果先至算。袋巾仲好謙厚咁話，Jennifer畢業表演嘅片段算中規中矩啦，唔知係咪費事讚壞寶貝女？<br><br>mailto:pf_lee@appledaily.com</p></body></html>