<html><header><meta charset="utf-8"><title>女神tea time：派對語言錯誤示範 - Fifi</title></header><body><h1>女神tea time：派對語言錯誤示範 - Fifi</h1><p>於聖誕Party識新朋友唔難，難就難在如何在短時間內，融入一個新圈子。其中一個小要訣，好似做生意咁：Speak your language。<br>菲菲有位30幾歲嘅朋友，唔算靚仔，但斯斯文文見得吓人，打銀行工，掹車邊都叫金融才俊，但自從再見Puppy love後，年年平安夜都要高唱「lonely lonely Christmas」。見佢「每逢大節倍單思」，今年帶埋佢出席Party。點知經此一役，發現佢嘅溝通技巧，完全係一場災難。<br>朋友一坐低就講炒股心得，如何以最靚價位高沽低吸，點靠技術分析成功買車買樓。結果換來一句：「FiFi，你下次咪帶埋啲怪人出嚟。」<br>以自己專長作為談話內容唔係唔得，但都要睇場合，見成班女仔冇回應，就知要收手。明知同我哋呢班少女隔兩代，想融入就要用我哋嘅語言溝通，大家去Party無非想輕鬆吓，仲炒股？唔好啦！<br><br>Fifi<br>本欄逢周二、四刊出</p></body></html>