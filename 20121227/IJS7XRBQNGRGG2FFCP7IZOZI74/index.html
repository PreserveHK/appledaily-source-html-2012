<html><header><meta charset="utf-8"><title>中門大開：聖誕大龍鳳 - 添馬男</title></header><body><h1>中門大開：聖誕大龍鳳 - 添馬男</h1><p>胡總曾幾何時提出「不折騰」作為施政方針，「香港市委書記」恐怕也要以此來訓誡「香港市長」。本來今年12月聖誕及新年假期好好用，尤其對公務員來講，子女多在英美升學，假期難得相聚，多會飛去當地滙合子女過聖誕。但今個聖誕，高級政務官恐怕冇呢支歌仔唱，當然係因為梁振英。</p><p>個個忙住搞施政報告</p><p>佢為了架空預算案，將施政報告押後到1月中公佈，表面睇係有成半年時間準備，但實情過去半年全政府陷入不斷救火、盲頭烏蠅的景況，在成熟一項推一項的總路線下，各級司局長疲於奔命應付特首大小會議，提出新政去挽救特首個人民望。至於真正要時間反覆論證，在執行層面醞釀的施政報告工作，大家都冇時間及心機去處理。<br>官場中人表示，到聖誕前各常秘做到一仆一碌，要應付施政報告。不足一個月就發表，大小政策問題應早已理順，冇理由家先處理。施政報告本質係特首由上而下，要求各政策局交出五年計劃，當中互相角力，要幾上幾落，互相說服，令執行工作的政策局願意支持特首建議，才能順利執行。若果欠缺政治上說服的過程，即使政策公佈，執行時也會甩甩漏漏，甚至半途而廢，出現「董建華病徵：講咗當做咗」。<br>今年梁振英為自救，定必要通派，但其政治需要卻不為政務官們所認同，尤其欠政策理性之措施。佢由身邊梁粉人馬定出政策，但當政策局收到初稿才知有此新猷，結果自然媽聲四起，趕工去研究梁粉們的新猷其可行與不可行地方，搞到大家攬住施政報告過聖誕。<br>呢場角力在曾治時代也有，但早在施政報告草擬前已告一段落，特首與官僚雙方找到共識，先至會落筆，絕不會在公佈前仍在拳來拳往。最慘嗰個當然係夾心人林鄭，兩邊不是人，當施政報告發表後，公眾噓聲四起時，梁粉定必諉過於官僚集團，呢場戲快將上演。<br><br>添馬男</p></body></html>