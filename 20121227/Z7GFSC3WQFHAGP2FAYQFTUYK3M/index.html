<html><header><meta charset="utf-8"><title>爽爆：劉偉強幕後保值　好戲在磚頭</title></header><body><h1>爽爆：劉偉強幕後保值　好戲在磚頭</h1><p>買樓是港人傳統文化，傳媒更經常追蹤明星藝員買入物業，一時張衞健手躭六層樓，一時楊千嬅又有半億屋在手。明星瘋狂儲樓，原來幕後人一樣熱心，其中導演劉偉強多年來更儲下不少物業在手，被娛圈中人指他儲物業已成大地主。<br>劉偉強卻笑言，自己只是堅持蠢人投資法。他執導的電影《血滴子》今天上畫，接受《爽報》記者訪問時表示：「好多前輩教落，買磚頭最安全，雖然唔似股票一升就兩、三倍，但會保值，是最安全最safe的投資方法，所以我同副導演都講，有錢就買樓，樓價跌極都有個價值。」記者：陳勝藍　攝影：陳家紹</p><p>江湖傳聞，劉偉強很會拍戲，更會投資，「好叻投資？唔係，係好蠢的投資」。這是劉大導自謙之詞，觀乎香港樓價升得快過神舟火箭，而他貴為大地主，誰敢說他蠢？<br>投資方法千萬，但他獨愛地產，「拍戲顧唔到咁多嘢，當然好多人炒股票、炒外滙，但要花好多精神，讀一隻股票要研究業績，而樓比較簡單。有人話買樓係蠢人嘅投資，買咗唔使理，放喺度就會升值，我覺得呢個係比較實在的投資」。<br>他拍戲以精打細算著稱，買樓亦然，「買咗之後，畀咗首期，層樓可否養自己？要講平衡，租出去的話，租金可否平衡供款，抑或畀少啲，都要計，我唔係億萬富豪，呢度買一幢，嗰度買一幢」。<br>做導演不支月薪，而是一次過收取幾百萬以至上千萬元導演費，他何不一筆過付清樓價，卻做按揭？「我唔使養妻活兒？唔使養office（電影公司）班人？唔使養龜養魚（辦公室養了多隻龜）？當然有啲細lump sum（一筆錢）可以，百幾萬可以一次過丟入去，大lump sum唔得」。</p><p>27歲買第一個物業</p><p>26、27歲當電影攝影師，收入不少，就在當時買入第一個單位，樓價45萬元，「本來可以早啲，但阿媽阻止我」。話說他早在24歲時已有意置業，惟劉媽媽希望一家人同住，齊齊整整，否決了他這項動議。「後來證明我的理論（樓價升）正確。如果當時買好多，就好似你所講，我真係變咗大地主！」<br>即使輸在起跑線上，但後勁何其凌厲，曾幾何時，當400多萬元的樓盤還不是窮人恩物的時候，他試過一個月內連買兩個單位。<br>好景不常，1998年樓市大跌，他首當其衝，「我記得當時樓價跌咗一半，而且利息好高，唔係家P-2，當時去到10、12」。福無重至，禍不單行，他在股壇上也弄個焦頭爛額，誰叫他揀選高風險股票，「都唔係好高風險啫，都係科網股啦，哈哈，你明白啦！」<br>連番打擊，一顆心淌血，變成名副其實的「血滴子」，還好，即使其時電影業慘淡，他仍有戲拍，未曾製造銀主盤，2001年全港只有四部戲開拍，包括了劉偉強的《無間道》。<br>如今樓價狂升，他居安思危不喜反憂，自去年起停一停、諗一諗，暫且忍手不買。梁振英縱有千般不是，劉偉強支持他的樓市降溫措施，「一定要支持。從去年開始，瘋狂程度已超過1997，呢個係經驗，因1997年我們嘗試過樓價由高跌下，做過負資產，我哋要好警惕，尤其係我哋呢代，你可能未經歷過負資產，唔知有幾痛！」</p><p>玩具相機造就大導</p><p>他指香港有了1997年經驗，樓市大抵不會再暴跌，但他怪責前朝：「香港土地政策係有問題……究竟應否多建居屋？要好多人去計，我就唔識計，我只知香港寸金尺土，係好簡單道理，唔使計八萬五，我只識計香港地少人多，係投資地產的大前提」。<br>一生投資始於小學二年級，當年劉爸爸不知從哪裏弄來一部塑膠玩具照相機，劉偉強自此愛上拍照，24歲加入邵氏當小工，未幾升為攝影助手，有幸向張徹、劉家良等導演偷師，「跟過這些大導演，見過他們拍武俠片，對我拍《血滴子》有影響」。<br>後來成為當紅攝影師，1988年便替王家衛導演拍攝《旺角卡門》。1990年首次執導拍《朋黨》，之後《無間道》威到去美國，2007年劉大導更跑到荷李活拍《強捕犯》，由李察基爾主演。事隔五年，劉偉強即將再赴美拍動作片，演員俱為新人。<br>香港最多戲拍的導演是怎樣煉成的？「努力，好似《古惑仔》首歌『忘掉過去』，好多人不停想當年，重覆拍相同題材，慢慢觀眾會厭」。講到尾，當年爸爸將不值錢的玩具相機投資在他身上，他才有今天成就，升值勁過樓價，可見劉爸爸才是投資之神。</p><p>你想爆?幫你爆!</p><p>熱線電話：2990  7225<br>mailto:Bom@sharpdaily.com.hk<br>WhatsApp：9131 4511</p></body></html>