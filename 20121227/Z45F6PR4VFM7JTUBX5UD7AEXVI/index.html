<html><header><meta charset="utf-8"><title>超蓮晒腿夜蒲俾仔撩</title></header><body><h1>超蓮晒腿夜蒲俾仔撩</h1><p>【中環蘭桂坊】賭王千金何超蓮喺噚日拆禮物日凌晨1點幾現身中環蘭桂坊夜蒲，腳踏5吋高踭鞋嘅超蓮，着黑色超短裙晒美腿，索爆街頭。當時氣溫得十幾度，超蓮冇着絲襪保暖，認真愛靚唔愛命，佢同幾位女友人上PLAY酒吧消遣，問佢係咪聖誕出嚟玩？超蓮話：「唔係，我嚟搵細佬（何猷啟）。」<br>凌晨兩點幾，猷啟率先離去，佢好大方畀記者影相，超蓮同友人就玩到差唔多3點先走，飲到面紅紅嘅超蓮慢慢行落長樓梯，咁啱有幾個男仔喺度飲酒吹水，當中有人出口撩索女超蓮：「喂，你條底褲俾人影到。」超蓮冇理佢哋，有人再高叫：「喂，影你走光相，打巴佢哋啦。」超蓮呆一呆，加快腳步走人，有人見撩女失敗，即發出噓聲。</p><p>陪猷啟過聖誕
</p><p>記者之後問超蓮俾人撩嬲唔嬲？佢話：「我唔理呢啲。」問係咪轉場再蒲？超蓮話：「我返屋企，呢次出嚟陪細佬，細佬話聖誕想輕鬆吓，問准咗媽咪。」<br>採訪、攝影：徐錦池、黃曉程、李志明</p></body></html>