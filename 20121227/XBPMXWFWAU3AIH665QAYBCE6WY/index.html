<html><header><meta charset="utf-8"><title>隔牆有耳：<br>彭清華同郭台銘過聖誕 - 李八方</title></header><body><h1>隔牆有耳：<br>彭清華同郭台銘過聖誕 - 李八方</h1><p>由北京空降香港出任中聯辦主任嘅張曉明，唔知係咪因為個位未坐暖而唔敢有大搞作，據聞政界中人話佢嚟港後好低調，未開始大規模相約各界人士收風。相反，盛傳因揀錯狼振英做特首、因此惹來中央不滿而被「擺歪」，結果由原來升調北京、最終只調職廣西做黨委書記嘅原中聯辦主任彭清華，履新後卻舉動頻頻。</p><p>前日25號，彭清華就「相約」台灣富豪、富士康集團總裁郭台銘過聖誕（圖）。據廣西衞視報道，彭清華當日喺南寧接見郭台銘，兩人會面前好熱情咁握手，席間講到廣西嘅投資問題，郭台銘講到明加大富士康喺廣西嘅投資，仲話會進一步提升雙方合作水平，顯然對彭清華統治下嘅廣西信心十足，難怪彭清華都笑到見牙唔見眼。但唔知會唔會搞到當地變成血汗廣西呢？</p></body></html>