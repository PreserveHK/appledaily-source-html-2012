<html><header><meta charset="utf-8"><title>異動空間：廈門港醜股要翻身 - 魏力</title></header><body><h1>異動空間：廈門港醜股要翻身 - 魏力</h1><p>放完兩日聖誕假期，2012年剩番兩個半交易日咁大把，今年股市係低開高收之年，尤其喺11及12月，大量資金持續流入本港，不單止掃起藍籌，A股ETF更成為市場新寵兒，投資氣氛大為好轉，所以不少較為落後的醜股，臨近年尾都嚟一個大翻身，由低位勁彈。<br>今日介紹嘅廈門港務（3378），都算係一隻醜股，2011年最高見過1.72元，今年7月跌到得番0.74元，差唔多唔見咗一蚊，高位大跌57%。10月嘅時候，公司宣佈落實出售碼頭土儲，旗下A股附屬廈門港務發展（深：000905），獲廈門市政府賠償10.87億元人民幣，刺激股價裂口抽升，之後在0.95元附近整固。<br>睇番公告，其實集團計劃用呢筆錢，去投資廈門市的海滄港區20、21號兩個泊位，而呢個海滄碼頭，係福建省重點打造的東南國際航運中心，今次搬一搬，集團的確係升咗呢。不過，項目總投資額高達14億元人民幣，比賠償金額多3億元人民幣，唔知會唔會趁近期股市旺，炒上抽水集資呢？<br>睇圖表好靚，廈門港務由去年6月至今，營造圓底，近期股價升至1蚊見阻力，但今周以破腳穿頭之勢突破，走勢看俏，現價入市，目標先看1.20元，之後就睇1.30元。<br><br>魏力<br> http://www.facebook.com/2012jason </p></body></html>