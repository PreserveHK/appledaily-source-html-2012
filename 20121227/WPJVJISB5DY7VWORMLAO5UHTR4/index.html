<html><header><meta charset="utf-8"><title>報告王：回顧今年　投行三奇景 - 高明</title></header><body><h1>報告王：回顧今年　投行三奇景 - 高明</h1><p>今年就過，讓我們重溫今年分析員的精采場面，不保證可幫你賺錢，但求博得一笑。<br>爭做灣路之王──炒股為錢，方向錯沒理由堅持己見，但若被市場牽着走，為乜要請「金融才俊」？跟樓下陳師奶炒唔好？<br>8月渣打（2888）被紐約州金融服務部指控，美林分析員Alistair Scarff即由買入降至跑輸大市，2日後又升至中性，15日後更無厘頭回復至買入。<br>10月底麥格理Lisa Soh不讓美林專美，出報告質疑電盈（008）賬目，評級由跑贏大市降至跑輸；廿日後跟管理層傾掂數，評級重上跑贏大市。不排除上述分析員已報名參加下屆澳門賽車灣路賽。<br>投行也有高登仔──愛出另類報告的里昂，6月因為鄭少秋的劇集《心戰》出報告，引述「一間大陸券商寫咗篇文喺《信報》，詳細分析秋官效應」，旁邊就引述高登名句「認真便輸了」暗寸。撰文嘅Man Ho Lam或Francis Cheung，有極大嫌疑係高登仔。</p><p>又係寸嘴──花旗年底發功，Robert Buckland聖誕前踩「相反理論」，劈頭就話「我們一直都認為反派好有型（Cool），金融海潚更令佢哋好有錢，不禁令人覺得『如果我都係一個反派，幾好呢！』」擺明撩交打，然後就話2013年相反理論唔Work。究竟邊個型，明年底先知，但花旗寸嘴先贏一仗。<br><br>高明<br> http://www.facebook.com/AppleKoming </p></body></html>