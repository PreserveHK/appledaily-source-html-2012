<html><header><meta charset="utf-8"><title>中環在線：抽水女王帶挈<br>頭馬提早退休 - 李華華</title></header><body><h1>中環在線：抽水女王帶挈<br>頭馬提早退休 - 李華華</h1><p>人稱抽水女王嘅華寶國際（336）主席朱林瑤，下年有排辛苦了，皆因佢位頭馬、華寶執行董事兼總裁劉志德下年4月8號退休，轉任集團高級顧問，屆時朱林瑤會暫時兼做總裁一職。其實劉總先至得嗰56歲，咁後生就退休，莫非真係好賺得咁緊要？<br>劉總08年4月先加入華寶，做五年就退休，可能朱主席帶挈佢搵唔少，所以先可以提早過退休生活，難為朱林瑤要做埋總裁，辛苦之餘仲可能冇乜時間再喺股市抽水套現。<br>朱林瑤係中國富婆就出晒名，但唔算超級有米嗰隻，佢喺2011年打入福布斯富豪榜，不過當時只係排第409位。佢最巴閉係抽水，「2011年胡潤套現富豪榜」朱林瑤就排第二，僅次於抽水王國美（493）大股東黃光裕，朱林瑤話晒都係套現女王，相信劉志德都學到啲嘢，儲夠錢享清福。</p></body></html>