<html><header><meta charset="utf-8"><title>職場慧眼：無良、無言 - 張慧敏</title></header><body><h1>職場慧眼：無良、無言 - 張慧敏</h1><p>《蘋果》頭條報道有15歲讀高中的「童工」不是忙於參加聖誕派對，而是頻頻往快餐店見工搵外快。以為是表揚年輕人生性勤力，實在難得，卻原來是就工作危險要換炸油、搬重物，錢又少工時又長，控訴老麥無良，欺壓「童工」。第二日繼續另有「童工」勇敢站出來指換油不是最危險，煎扒洗扒爐才是！因有機會灼傷或畀油彈到，以及清洗時會被灼傷。<br>15歲的中學生是「童工」？乘坐公共交通工具12歲以上一律要繳付成人車資，豈非被濫收車資？學世民哥話齋，若工作如「童工」們所言高危又不人道的話，既然不該是人做的工作，何只15歲，幾多歲都應該禁絕才對。如此說來，「童工」們在家中自行煮食不一樣危機四伏陷阱滿佈？受傷事小，火燭燒屋還要累街坊可就事大。怪不得有單親媽媽為要照顧讀高中的子女被迫留在家中靠綜援捱窮過日，都不能出來社會工作。今日我終於明白，原來不能讓子女入廚房！根據此邏輯，家傭的工作豈不最高危？日日要煮食當然要洗煲洗鑊，工時長，月薪才四千，和法定的最低工資相差何只一大截？如此說來我們做僱主的不一樣個個無良齊齊剝削？為甚麼沒有人為這班家傭發聲取回公道？<br>嫌老麥$28時薪錢少又危險，幹嗎不去做清潔洗碗？年近歲晚食肆人手嚴重不足，大把空缺最少時薪$50，做一個鐘等如做老麥兩個，本來日做八個鐘的只需做四個鐘，條數咁易計，小學雞都識啦，何況中三？其實很多食肆酒樓快餐洗碗碟經已全部機械化，係唔需要落手洗嘅！不過早前確有年輕人投訴兼質疑碗碟何解又厚又重，不停手起拿來導致他們手骹關節疼痛永久勞損。<br>我無言，你呢？<br><br>張慧敏<br> http://www.facebook.com/HKcareerdoctor </p></body></html>