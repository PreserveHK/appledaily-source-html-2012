<html><header><meta charset="utf-8"><title>2012大計：Dying心態過好每一天　娜娜出末日寫真</title></header><body><h1>2012大計：Dying心態過好每一天　娜娜出末日寫真</h1><p>世界末日預言滿天飛，若然是真的，在這人生最後一年你又會怎樣過？看看十二星座代表人物能否給你一點啟示。至於今年你的星座運程是一帆風順還是一籌莫展？世界大劫、香港命數於2012年又會如何？我們找來占卜師測一測，尋答案指迷津。<br><br>記者：許維雅<br>《十二星座2012年運程》文：神婆ELLA<br>（http://www.ellawong.com）</p><p>雙子座（21/5-21/6）</p><p>好友看到你財運不斷急升，漸漸泛起了妒忌心，常在你背後說三道四。表面風光是令人產生誤會的源頭，人際關係變差，要小心處理。</p><p>周秀娜：夏娃寫真明益你<br>生日：5月22日</p><p>若然今年真是世界末日，我一定會推出一本「娜娜末日寫真」做紀念。寫真以伊甸園為主題，我會以夏娃造型到森林田園取景，因為末日的終結正好代表另一世紀或時代的新開始，等大家臨死都可欣賞住我本末日寫真，你話幾好，哈哈。</p><p>巨蟹座（22/6-22/7）</p><p>年初會有暗戀者出現，但對方未敢向你表白。到六月會遇到有財力的異性，對方是有另一半的，小心感情受傷害。踏入十月，是是非非圍繞着你。</p><p>Crystal@HotCha：想搵到真命天子<br>生日：7月21日</p><p>大計是努力為全新HotCha出碟，希望少了一個人一樣成功。我亦會參演舞台劇，可能推出多兩本書，更第一次有機會填詞。最後都好想搵到真命天子拍吓拖，步入人生另一個大個女的階段，幫HotCha轉型多添女人味。</p><p>獅子座（23/7-22/8）</p><p>充滿機會的一年，事業愛情都同樣順利，但謹記野心別太大，要知道機會一去不會再來，到頭來還是徒勞無功。要留意由七月中開始特別易錯失良機。</p><p>劉浩龍：結婚唔生仔<br>生日：8月13日</p><p>世界末日都要開工都要食飯㗎，五月我會舉行一場迷你演唱會，所以我會更加努力畀心機搞好佢，希望到時會有一場GoodShow，令自己人生變得無憾。到遲啲知道真係會末日的話，咁咪結婚囉，不過就肯定唔會生小朋友，無謂累下一代啦。</p><p>處女座（23/8-22/9）</p><p>單身者在年初時會遇上合心意的異性，但最後發覺跟理想有距離，發展無望。已有戀人者，原是男性主導的關係，今年會急轉過來，變成女方主導。</p><p>陳淑莊：多啲陪媽咪<br>生日：9月14日</p><p>近幾年都經常傳出末日消息，我就唔會相信。不過新一年目標就是希望有多啲機會落區工作，接觸唔同年齡層的人，希望吸引更多年輕人做選民。另外，希望多抽時間陪媽咪，往年已經有進步，希望今年再進步多啲。今年舉行倫敦奧運，以往殘障運動員的奪牌獎金只是健全運動員的十分一，希望今屆奧運可為他們爭取到相同獎金。同一塊獎牌卻有不同待遇，確實很可恥。</p><p>天秤座（23/9-23/10）</p><p>瘦田無人耕，耕開有人爭，當這塊瘦田原本對愛情失去信心，身邊卻忽然出現多位追求者圍繞着你。謹記不要存玩弄之心，否則情況會逆轉，反變成受害者。</p><p>Michael：挑戰相撲手餐<br>生日：9月28日</p><p>今年我會拍攝一個旅遊特輯，有機會去日本試食相撲手餐，大家都知相撲手餐的份量有幾龐大，我好想臨死前挑戰一下自己食量，睇吓可唔可以整個餐食得落，這次的確是好難得的機會。若然真的要死，我點都會立刻跑去中國的樂山大佛走一轉，可惜如此近也一直未有機會，我一定要完成此心願。</p><p>天蠍座（24/10-22/11）</p><p>原本對事業充滿鬥志的你，工作發展亦理想，但到年中時不知為何開始事事提不起勁，令工作停濟不前，慶幸幸運之神仍眷戀着你，上司還是對你充滿信心，不斷給你機會。</p><p>陳刀：做一次加油員<br>生日：10月26日</p><p>個個都話要末日之前一定要做一件從未試過的事，有朋友話不妨試一次同性戀，而我想做的都是一些無聊小事，例如我好想做一次加油員，每次入油都好有衝動好想插一次，哈哈。今年我都會食住這股末日潮舉辦一個以「世界末日」為主題的世界巡迴展，展品盡量會是一些從未有人試過的設計，展覽第一站是香港，於3月舉行，之後展於倫敦、上海及台北等。最後臨死前好想同黎智英食一餐飯，因為我好想幫蘋果或者爽報寫專欄。</p><p>人馬座（23/11-21/12）</p><p>新一年工作發展機會源源不絕，但煩惱也因而增多，不知如何選擇時反而造成困擾。多留意身邊女性長者或上司，她們會對你有幫助。</p><p>森美：每日都是末日<br>生日：12月3日</p><p>我的計劃是希望假設今年每一日都是世界末日，這樣就會想跟身邊愛人及家人一起度過，會更珍惜時間去做喜歡做的事。大家應該要經常抱住末日心態，咁就唔會浪費每一日，唔會枉費自己的生命，末日預言確實是對世人好好的警惕。</p><p>山羊座（22/12-19/1）</p><p>充滿困擾的一年，尤其感情方面，單身者易陷入三角關係，被玩弄感情；熱戀的，則有分手危機。已婚者則可能在沒有計劃下有小生命降臨。</p><p>SunnyLau：拒絕追魂Call<br>生日：1月14日</p><p>今年個個話會有大災難，我會趁機炮製一個PopArtWedding特別版「末日救地球──婚紗攝影之PopArtPower」，用海嘯及地震的感覺表達愛的澎湃力量。同埋唔想再收到追魂Call，等我臨死有得靜吓。</p><p>水瓶座（20/1-18/2）</p><p>年中時將會認識一位由外國回來或外籍人士的朋友，表面上只是好友關係，沒有發展的想法，但卻自信對方是喜歡你的；到後期發現對方竟有戀人，令你心情忐忑。</p><p>少爺占：同兩個阿姐合作<br>生日：2月17日</p><p>今年會繼續努力搞好自己品牌及店舖，更會開始試搞網上店，是個新挑戰。往年邀得Do姐一齊做電台節目，擦出不少火花，希望今年可以一齊做電視節目。我覺得香港有兩個阿姐，一個Do姐，一個阿姐汪明荃，如果請到汪阿姐做嘉賓主持，嘩！咁真的好勁好爆！其實我唔信末日，唔覺得會一下熄掣無晒，我覺得世界只是正在「Dying」，大家應多愛惜身邊人。</p><p>雙魚座（19/2-20/3）</p><p>財運反覆，年初時比較艱辛，到年中好運會到來，但別亂花費，皆因八月開始財運便再次急轉直下。但也不用太擔心。</p><p>陳美詩：想做大奸角<br>生日：2月22日</p><p>據聖經記載，末日來臨是大家唔會預測得到，我唔信2012年會末日，不過往年曾經經歷交通意外，令我明白做人要珍惜，每一日都要過得開心，即使明天要走，今日都可以無悔。新一年，我好想有一個可令觀眾留下深刻印象的角色，大家成日以為我好斯文，但其實我做搞笑做大奸角都可以，希望自己在事業上有新挑戰。</p><p>白羊座（21/3-19/4）</p><p>整體看來平平無奇，實際暗藏危機，尤其感情，情人諸多挑剔，令你心灰意冷。五六月是低潮期，年尾有好轉，但仍有分手危機。</p><p>Jeana：識盡靚仔齊開餐<br>生日：4月2日</p><p>若然末日來臨，我會貫徹自己大食貪玩的人生宗旨，我要食盡天下好東西，識盡天下有型靚仔，所以末日之前一定要飛去世界各地結識唔同靚仔開餐，第一站可能會揀去歐洲，歐洲多靚仔嘛，哈哈。</p><p>金牛座（20/4-20/5）</p><p>新一年正當洋洋得意之際，運勢卻急轉直下，尤其財運，會接二連三錯失賺錢機會。踏入秋季後會有好轉，但千萬不可多疑，否則機會一去不返。</p><p>藍奕邦：向暗戀的人示愛<br>生日：5月15日</p><p>末日來臨一定會令人變得更加有勇氣去做啲平日唔會做的事，而我就會向我曾暗戀過的所有人示愛，盡情表達心中所想才夠痛快，哈哈哈。第二個大計就是好希望可以幫到我偶像王菲寫一首歌，若然可以聽埋佢唱就當然更加無憾啦。</p><p>易經塔羅占卜　動盪世界!</p><p>世界末日預言孰真孰假難以分曉，未知利用易經塔羅占卜全球運程，可否參透箇中玄機一二。著名易經塔羅師Chris為2012年世界整體情況占卜，得出四支塔羅卦象：41、38、60、62。從卦象看來，2012年不比之前好，中東與西方各國氣氛加倍緊張，亞洲與歐洲更會有政治與經濟上的不和，世界整體經濟會再次出現衰退跡象。2012年最後四個月將有天災，發生地區可能在南美洲及日本海兩地。<br>年初時，全球經濟會有一個短暫的陽春期，令很多人誤以為是前景一片光明而作出錯誤投資決定，但到四至五月間國際政局再次動盪時，經濟會立刻應聲下沉，貴金屬價格亦會有大幅波動，投資者應加倍小心。至於亞洲，所占得的卦象是62及51，也是動盪的卦象，政局會出現明顯不穩狀態，起因是領袖替換，新領袖對資源的分配及看法有所改變。動盪之卦亦呼應了之前提到的天災，卦象顯示會在日本海地區發生，年尾時間最好避免到東北地區，天災之後的傳染病發生反而是最長手尾的問題。香港以南地區在2012年相對較安穩及有所發展。</p><p>塔羅占卜　唐唐新香港?</p><p>香港又如何呢?利時神婆Gladys為香港整體用塔羅牌占卜。結果較正面，雖是一張聖杯4號的逆向牌，但畫像無凶險及末日象徵。財運出現一張聖杯2號正向牌，代表結合及好多成交，卦象顯示關於家庭的，意即財源強勢仍跟國內整體有關。一張代表金幣的五芒星8號正向牌，意即娛樂、玩樂及影視都有強富跡象。工商實業，是聖杯皇后正向牌，代表理想，但偏向傳統行業，如公共服務、醫療護理及女性行業如化妝等會跑出。不過，塔羅占卜其中一個位置是看氣牆，卻抽到一張節制逆向牌，意指有很多衝撞，代表社會不和諧。<br>股市方面，Gladys特別抽了12張牌預測，結果：1月及3月好差，2月及4月就好好，波幅好大；5-7月偏向跌勢；8-10月變好但緩慢；11月是全年高峯，這張世界牌是塔羅最好一張牌，意即好收成及願望達成；12月再出現唔明朗先兆。<br>整體而言，香港沒有大事及毀滅事出現，星座12宮以外，看香港有沒有焦點宮，便出現一張五芒星皇帝牌，代表有一個新領袖，此人並非大部份港人所喜歡，然而五芒星跟財運有關，此人來自商家背景，不過未必帶到香港有和諧發展，包括民生及士氣。</p></body></html>