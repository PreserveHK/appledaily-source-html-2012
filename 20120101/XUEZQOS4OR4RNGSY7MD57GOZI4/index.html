<html><header><meta charset="utf-8"><title>余英時：題《董橋七十》 - 余英時</title></header><body><h1>余英時：題《董橋七十》 - 余英時</h1><p>其一<br>少時浮海記潛修，文史中西一體收。<br>下筆千言瓶瀉水，董生才調世無儔。<br><br>其二<br>鏤金刻玉妙成篇，流水行雲說自然。<br>昌谷名言應記取，補修造化不由天。<br><br>其三<br>陽春白雪復何疑，散墨眉批寄遠思。<br>欲向集中尋雅趣，看他故事白描時。</p><p>其四<br>古物圖書愛若癡，斯文一綫此中垂。<br>祇緣舉世無真賞，半解鄉愁半護持。<br><br>其五<br>東籬採菊見南山，人道淵明鎮日閑。<br>讀到刑天舞干戚，始知猛志在胸間。<br><br>其六<br>憶舊懷人事皎然，分明記得是從前。<br>官書自古誣兼妄，實錄唯憑野史傳。<br><br>其七<br>贏得從心足自豪，韓潮蘇海正滔滔。<br>吾胸未盡吟詩興，留待十年再濡毫。</p></body></html>