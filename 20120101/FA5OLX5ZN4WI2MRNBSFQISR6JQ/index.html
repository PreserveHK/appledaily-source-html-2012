<html><header><meta charset="utf-8"><title>蘋機會：周街冒險挖寶藏　手指公爆機</title></header><body><h1>蘋機會：周街冒險挖寶藏　手指公爆機</h1><p>對唔住，我錯！未玩前，因為啱啱玩完超靚嘅PS3版《Uncharted3》，所以我覺得喺PSVita玩《Uncharted》外傳有啲多餘，但玩落發覺5吋芒一樣精細，點擊畫面、用隻手指公畫過畫面捽死敵人，的確快感倍增，拎出街玩眾目睽睽依然煲到失盡儀態，三十幾章，眨吓眼就玩爆，跟手攞齊獎盃先叫「依拜分」！<br><br>文：阿樂</p><p>前傳故事冇死錯</p><p>外傳遊戲，最方便係咩年代？前傳囉，只要結局個主角唔死，就一定攝咩劇情入去都啱數。呢隻《秘境探險：黃金深淵》都係，雖然德瑞克個樣原來一早大定咗，同喺最新一集都差唔多，但其實今次玩家係扮演初出茅廬的寶藏獵人，與老友但丁同失蹤考古學家孫女翠絲齊齊深入中美洲叢林，追查西班牙教派謀殺事件同時，揭露埋400年前西班牙遠征大屠殺背後暗藏已久嘅秘密。而同以往好類近嘅，係主角都係要喺河流、廟宇遺蹟、石灰岩層巨洞等擒高擒低，咁複雜，好彩PSVita新觸控機能幫到手。</p><p>過癮謎題玩盡新機能</p><p>利益申報，我PS3版玩Easy，PSV版玩「超簡單」，難度比較低，不過解謎部份同樣好考心思，需要慢慢試。玩咗幾日，最值得讚嘅係解謎部份，發揮OLED屏幕技術，用齊底面觸碰嚟「拓印」古代圖案、再砌埋地圖搵提示，當然唔少得六軸感應同相機功能，可算將PSV新機能用到盡。更驚喜係遇過一道謎題，得張白紙，搞極都無藏寶位置，原來要將部PSV舉起，向住天花板盞燈，跟手符號謎題便會出現，嗰一刻勝利滿足感，真係令人感動得眼泛淚光！動作方面，TouchScreen真係好方便，只要輕觸敵人就可以「濕」佢幾拳，跟箭嘴掃一掃仲會嚟個上勾拳KO對方，爽！</p><p>《Uncharted:GoldenAbyss》</p><p>主機：PSVita<br><br>廠商：NaughtyDog&amp;BendGameStudio<br><br>類型：動作　<br><br>遊戲人數：1人</p></body></html>