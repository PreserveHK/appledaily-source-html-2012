<html><header><meta charset="utf-8"><title>中環在線：金融大鱷分家索公子挖老竇角 - 李華華</title></header><body><h1>中環在線：金融大鱷分家<br>索公子挖老竇角 - 李華華</h1><p>國際金融大鱷索羅斯喺投資市場上所向披靡，虎父無犬子，佢兩個仔Robert同Jonathan都好巴閉。不過可能大個仔「曉飛」，最近Jonathan話要自立門戶分身家，仲要搶走埋老竇嘅馬仔幫手。<br>話說舊年9月Jonathan就辭職唔再幫手管理索羅斯基金，最近仲要傳佢搶走老竇嘅心腹，即現任風險總監DavidKulsar。據知情人士報料，Jonathan想自己管番自己嘅資產，咁基金方面就同佢達成協議。舊年索羅斯基金終止以對冲基金形式營運，轉為家族基金。知情人士話，今次Jonathan自立門戶，都係轉型嘅其中一步。</p><p>基金去年蝕15%</p><p>雖然Jonathan對呢件事冇回應，佢仲仍然係索羅斯家族慈善信託嘅管理人，但都不免令人懷疑，會唔會係Jonathan同老竇喺投資取向方面意見不合，所以想分家呢？<br>其實索羅斯同兩個囝囝唔啱嘴形，都唔係第一次聽㗎喇。2002年Jonathan同大佬Robert齊齊俾老竇召番去幫手，Robert根本就唔想，只係老竇叫到唔可以唔幫手啫。今次到細佬唔聽話，唔通因為舊年基金勁蝕15%，Jonathan驚跟住老竇冇飯開？<br><br>李華華<br>mailto:LiWaWa@AppleDaily.com</p></body></html>