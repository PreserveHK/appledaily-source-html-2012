<html><header><meta charset="utf-8"><title>龍尾有待消化 - 曾志豪</title></header><body><h1>龍尾有待消化 - 曾志豪</h1><p>交通消息說「龍尾已經消化」，代表交通暢順，車龍消失。<br>最近也有另一條龍尾「有待消化」，但卻代表物種消失。說的當然是大埔龍尾泥灘。<br>說來慚愧，我也是最近才知道香港原來有「龍尾泥灘」，但後知後覺，總好過不知不覺，原來龍尾泥灘是香港一處小小的海洋生物後花園。<br>現在的爭拗是這樣的，大埔居民、區議會、政府大聲疾呼：咪玩嘢！呢條龍尾搞咗好多年，由兩個市政局嘅年代，一路諮詢規劃，從來無人反對，今天臨開工才話反對，是不負責的行為。呢鋪無得傾，一定要上馬！<br>但另一邊廂，環保團體也是振振有詞：唔係我地玩嘢，係你政府玩嘢。一路諮詢無人反對，因為我們一路都信你的環評報告，指龍尾無生態價值。誰知原來你地玩嘢，連珍稀瀕危的管海馬都「眼大」睇唔到，今時唔同往日，我們當然要反對。<br>有人說，「樣樣嘢傾好咗臨尾先反對，咁政府仲使做嘢嘅？」<br>問問自己，賣樓之時，突然發現政府有優惠政策、地鐵就在旁邊，你會唔會即時反價？甚至封盤唔賣？<br>「喂講好咗話二百萬，做乜變四百萬？」<br>你只會冷冷一笑：「之前鬼知會有地鐵咩，家陣知道，梗係唔同價啦。」<br>同樣道理，之前的討論，是圍繞一處沒有生態價值的泥灘而展開，大家當然無異議，你話點就點；現在發現該處有過百種生物，如何還能視之為爛泥灘呢？<br>就像準備要爆破拆樓，按掣前一分鐘才知道原來大樓還有人未疏散，難道你會說「唔得喎一早講咗話要拆喎。」<br>話說回來，環評報告辦事不力，掛一漏萬，究竟是能力不足？還是和政府打龍通，故意低估當地生態價值，為破壞開綠燈呢？</p></body></html>