<html><header><meta charset="utf-8"><title>商台開咪　搵無綫死敵祭旗<br>王喜午夜凶鈴　拷問樂易玲</title></header><body><h1>商台開咪　搵無綫死敵祭旗<br>王喜午夜凶鈴　拷問樂易玲</h1><p>君子報仇，十年未晚，王喜卻只用了一年時間。身為「迷雲黨」中堅分子的他，去年慘被無綫棄用，操生殺大權的正是與他傳不和多年的無綫高層樂易玲。王喜昨日凌晨在商台節目《起來！大龍鳳》開咪，頭炮便藉機搵死敵祭旗，他漏夜急call樂易玲，在大氣電波中一輪嚴詞拷問，令樂易玲承認娛圈潛規則的存在，王喜終一雪當年被炒魷之恥。</p><p>現年45歲的王喜去年黯然離開效力16年的無綫，身為「迷雲黨」的他因對志雲忠心耿耿，一直盛傳與藝員部的掌舵人樂易玲不咬弦，去年因志雲官司纏身，樂易玲即掃「喜」門，王喜自爆被藝員部提出賠錢解約的要求，炮轟被棄如草芥，之後他轉投now懷抱，更無所顧慮，不時抨擊無綫。</p><p>晒冷排位有潛規則</p><p>近日王喜得志雲帶挈重返商台主持新節目《起來！大龍鳳》，昨日凌晨12時30分開咪，頭炮主題環繞娛圈熱門話題「潛規則」，並預先邀請了陳善之和霍汶希等經理人分享，之後王喜就表示無綫擁有幾百個藝人，總會有藝人被要求做合約以外的事，為求探討真相，王喜即着監製在昨日凌晨1時致電樂易玲，樂易玲以充滿睡意的聲音接聽電話，並在毫無準備的情況下被王喜連珠發炮追問無綫的潛規則近20分鐘，令一向身經百戰的樂易玲無力招架，最終直認有潛規則存在。<br>王：王喜　樂：樂易玲<br>王：成日話我哋不和，唔想叫陳太、樂小姐，可唔可以換個親暱啲嘅方法稱呼你，等人覺得我哋冇嘢？<br>樂：吓？我哋有嘢咩？<br>王：家大家都唔同公司，唔使避忌，friend啲叫你冧把（620）。我想問TVB有冇被客戶要求過做潛規則，簽好約後，客去到現場就要求同藝人食飯、卡拉OK等？<br>樂：TVB係大公司，做job有白紙黑字，完全冇又冇可能，特別係annual dinner，台上唱完歌都希望同藝人影相，有咁request，經理人視乎情況會同主人家打招呼影相，我哋通常會話artists係唔食飯，你都知，餓啲着件衫靚啲。<br>王：Artists同其他競爭者有關係就唔方便喺呢個台出現，但近排係咪潛規則放寬咗呢？蘇永康可以上，但點解張可頤又唔得？兩個都係幫王維基拍緊嘢。<br>樂：有啲娛樂新聞出去訪問唔係我哋artists嘅人，都試過有啲都唔肯上我哋節目。<br>王：每年影大合照，簡直係TVB潛規則最具體嘅表現，企位全部都有寓意，排位點出嚟？冇理由抽簽出嚟。<br>樂：有時係節目需要，如果喺現場做緊節目就會企中間，唔係做節目嘅（大合照）就係排出嚟，影相或諸如此類，我諗都幾頭痛。<br>王：但今年有幾個唔見，唔見蘇基（古明華）㗎？（指今年7月17日為節目《玩轉三周1/2》總動員329位藝員拍合照）<br>樂：我哋係全台call，有啲同事唔喺香港，有啲同事就唔係個個劇組都放人。<br>王：點樣排出來？咁有系統規則，第一行、第二行。<br>樂：好似你話齋有啲潛規則。</p><p>樂易玲認負責排位</p><p>王：係呀？真係有，我都話有啦，多謝冧把！<br>樂：大家心裏面有啲規則抱住、跟住，就比較容易啲做，因為實在人多。<br>王：最尾邊個拍板定案決定就咁排？<br>樂：（尷尬）我囉……我哋囉，呢個真係藝員部工作，我排完會畀吓監製、兩大controller，或者有時畀我直屬上司跟一跟，但通常都冇乜意見。<br>王：你嘅潛規則點定？係唔係睇乖定唔乖，熟啲唔熟啲？<br>樂：以上所講都唔會，第一係從個份量啦，份量包括藝員喺公司裏面個份量，好似阿姐（汪明荃）次次都喺中間，有啲份量企中間，其他artists都會覺得舒服，因為佢哋都respect佢哋，前面會係當家小生花旦，management定唔management係冇關係，第二，一定係會有今年拎視帝視后或者男女配角，其他會諗係老人家先。</p><p>「係夜啲有啲突然」</p><p>樂易玲被王喜搞到冇覺好瞓，兼被追問到口啞啞，她昨被問到可感到被王喜整蠱？她說：「夜就係夜啲，有啲突然，不過聽到係佢，仲係第一日開咪，即刻提起精神答佢問題啦。」但王喜稱她為冧把，是否沒禮貌，樂易玲大方說：「都係一句啫，細個邵氏做嘢個個都叫我620。」<br>此外，王喜前晚為《起》舉行記者會，除了陳志雲助陣外，容祖兒、鄭裕玲和詹瑞文等傾巢而出撐場。志雲透露是愛將梁泰來（Terry）負責邀請嘉賓，問到王喜和Terry誰較得寵時，志雲說：「你估談情說愛？大家各司其職。」<br>採訪：葉雪、王連連<br>攝影：林德雄</p></body></html>