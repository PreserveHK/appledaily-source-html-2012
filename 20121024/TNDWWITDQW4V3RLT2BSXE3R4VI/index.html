<html><header><meta charset="utf-8"><title>好不主席：十年人仔幾翻身 - 盧先亞</title></header><body><h1>好不主席：十年人仔幾翻身 - 盧先亞</h1><p>前兩天要趕赴深圳開會，匆忙過關之際，才發覺身上沒帶人民幣，而港幣在內地早不吃香，為求有人仔傍身救急，所以隨便就在一間找換店滙兌。收了我的1000元港幣，店內小妹熟手的把百元面鈔放進數鈔機，沒兩下聲音，全交我手。不過我還在呆呆的等着，事關我仲以為佢未找足錢，因為手中就只係一片紅，沒有雜色，即係齊頭，冇尾數，連多一個銀用都冇。<br>直到佢以「做乜仲唔過主」的眼神提點，我先赫然醒起人民幣滙價近日再度攀升，兌美元更創下2005年滙改以來新高，兌港元更首次「破八」，家陣1000蚊港紙咪換800人仔囉，計落仲可能係佢豪咗一個幾毫畀我，免煩找零。</p><p>陸客爭日用品  市民受罪</p><p>其實這陣子的內地傳媒，紛紛以港元「破八」為題大幅報道，其中不乏鼓勵來港消費以彰顯人仔的購買力。十年人事幾番新，十年人仔更是幾「翻身」。講番十年前，100蚊港紙係換百幾蚊人仔，仲有嗰陣內地嘅物價仍然偏低，城市話題係港人假日北上消費成風。當日有邊個會諗到時移世易，只不過短短十年時間，中港之間的跨境消費現象已出現大逆轉。<br>其間港元不斷貶值，購買力亦不斷萎縮，而強國不但富起來，幣值也一樣強起來。以前係港人趾高氣揚咁返內地消費使錢、投資買樓，現在卻是角色對換，輪到人哋興高采烈喺我哋度買呢樣、炒嗰樣。「北上招搖」成了今天的「北水南調」，情況猶如以前自己扮晒老細，不過家陣要服侍番人轉頭，你話心理上又點會平衡。<br>所以話內地嘅消費能力同資金，既推動了本港的零售產業，也推高了資產價格；連帶激活了其他經濟環節，但同時激化了港人和內地人之間的矛盾，並種下社會躁動的因由。有說從剛過去的「黃金周」數字所得，陸客整體消費減少，反映內地經濟放緩，香港面對陸客的旅遊壓力亦會相應降低，社會「河蟹」可期。這明顯是以偏概全。實際上，今年黃金周到港陸客數字仍有增長，不過「平（其實有個更傳神嘅英文字）客」居多，所以名店門口只見冷清，反而啲日用品商舖卻現搶購人潮，當然咪又係搞到啲小市民，都仲未計一齊「露營」嗰條數。睇個勢，此情此景已成氣候，即係訪客越多，經濟產值越低，社會同時面對嘅衝擊越大。<br>最後講番人仔升值，喺「冚家Linked（即聯繫滙率）」制度之下，香港並不享有貨幣自主，亦即沒有具備藉由幣值調整以配合經濟環境的條件。港紙惟有與美元同升共跌，唔使預計已可斷言，通脹水平勢因「輸入」原因加劇。而政府剛公佈9月份本港的綜合消費物價指數（CPI），按年上升3.8%，已高於市場預期的3.5%，不過肯定尚未反映到「破八」效應，而其時亦只有基層此起彼落的「破罵」聲。<br>盧先亞</p></body></html>