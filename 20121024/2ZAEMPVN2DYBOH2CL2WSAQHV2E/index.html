<html><header><meta charset="utf-8"><title>羅致光護航：全民退保不急</title></header><body><h1>羅致光護航：全民退保不急</h1><p>【本報訊】一直支持須資產申報、盡快通過「長者生活津貼」的扶貧委員會籌備小組成員認為，全民退保研究需時，政黨現時阻撓津貼通過、逼政府交出退保方案的做法「過份」。</p><p>指猶如討論政改</p><p>現時的爭論處境，羅致光將之比喻為討論政改方案，「政治上嘅討價還價我明，用爭取全民退休保障作為籌碼，但你點知道可以逼到幾多佢（政府）先會畀你？可能一拍兩散㗎喎」。<br>羅致光表示，全民退休保障多年來沒共識，即使回歸前港督彭定康提出的方案亦無法過關，「講咗40年都傾唔掂，當年由政府提出都唔過，如果有人覺得可以喺一兩年之內推出一個大家都接受嘅方案，係樂觀得好誇張」。<br>羅致光續指：「政府點可以寫包單拍板畀個乜（全民退保）方案你呢？歷史上知道有問題㗎嘛，當要討論兩年，到實行又要等多四年，咁中間你想唔想做啲嘢？家on the table（枱面上供討論）有個方案，當然我哋可以永遠推翻佢再嚟過啦。」</p><p>不認同設追溯期</p><p>羅認為，即使長者生活津貼「不倫不類」，仍應盡快通過，幫補30至40萬名長者，「長者生活津貼從任何角度睇，都唔係一個好方案，但呢樣嘢喺制度上唔使做好大手腳，2,200蚊係無妨，但一定要有申報，唔係就會太多變數，我唔排除一路傾唔掂（全民退保），（長者生活津貼）變咗做一個長遠方案，呢個財政承擔唔係一年半載」。<br>談到追溯期，他感氣憤，「家討論個上限，直情係修修補補、街巿講價，我都未見過可以有追溯期」。</p></body></html>