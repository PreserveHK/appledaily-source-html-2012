<html><header><meta charset="utf-8"><title>中環在線：年尾趕交差　董事再培訓 - 李華華</title></header><body><h1>中環在線：年尾趕交差　董事再培訓 - 李華華</h1><p>最近同幾位來自不同上市公司嘅董事食晏，問佢哋忙緊乜，佢哋不約而同話，忙住做training，事關港交所（388）今年4月1號開始，要求所有上市公司董事參與「持續專業發展」培訓，冇做就要喺年報內嘅企業管治報告解釋，臨近12月底年結，好多董事趕住做training交差囉。<br>港交所前年就企業管治守則進行市場諮詢，其中一項，建議上市公司董事每年接受八粒鐘培訓，咁咪即係要求84歲嘅長和系主席李嘉誠做培訓？好話唔好聽，超人食鹽多過你港交所行政總裁李小加食米，叫李超人做培訓簡直天方夜譚，梗係搞到大把人反對啦。<br>港交所應該係吸取董事禁售期一役嘅教訓，從善如流，最後冇限定培訓時數，培訓方式亦由董事自己決定，但董事要向上市公司提供做training嘅紀錄，上市公司要喺企業管治報告講番董事做咗乜嘢培訓，冇做就要解釋原因。</p><p>上堂又得補習亦得</p><p>於是乎，一眾董事真係各適其適咁做training，有啲本身係律師、會計師嘅獨董，就走去會計師行搞嘅講座，坐兩、三粒鐘上堂，聽吓金融市場、會計準則有乜新發展需要留意。<br>部份執董日常事務太忙，行唔開，就請位律師上公司，單對單傾一、兩粒鐘，聽聽《上市規則》有乜嘢更新，免得誤踩地雷，律師鐘錢當然係上市公司畀啦。估計李超人都係要求上門私人培訓居多，唔知李小加自己又培訓咗未呢？！<br><br>李華華<br>mailto:LiWaWa@AppleDaily.com</p></body></html>