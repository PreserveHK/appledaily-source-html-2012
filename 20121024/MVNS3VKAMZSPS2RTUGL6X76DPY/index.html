<html><header><meta charset="utf-8"><title>智取大市：現金牛雅士利抵到爛 - 晉佳</title></header><body><h1>智取大市：現金牛雅士利抵到爛 - 晉佳</h1><p>港股出現基金追貨潮，二、三線股炒到飛起，相信港股一日唔大回，炒風都好難停，可以繼續尋寶。早兩個月晉佳推介過雅士利（1230），事隔兩個月，股價已經突破埋形成超過一年嘅雙底頸線阻力1.50元，係中長線強烈利好訊號，亦形成咗晉佳當初所講嘅中線買入條件，呢種技術形態冇量度升幅可言，可以升到你估唔到。嚟緊股價大漲小回之下，博佢炒上2.50元，難度唔大，值得買入。<br>比較晉佳兩個月前寫雅士利嘅時候，佢嘅業務表現又出現咗進展。根據市場調查機構AC Nielsen前排嘅數據，以銷量計算，雅士利喺2012上半年嘅國產嬰兒奶粉內地市佔率，由6.5%升到7.8%，而8月份更加上升到8.7%，重返頭三位。<br>雅士利上半年全脂奶粉採購成本下降13%，至每噸3500美元，令上半年毛利率提升2個百分點。由於原奶採購落單直到運貨需時半年，有券商已經大概估到，今年下半年全脂奶粉成本跌到去3000美元，毛利率有條件再升1至2個百分點。市佔率上升，毛利率又應該可以上升，雅士利下半年業績應相當見得人，華泰金融估計，雅士利全年每股盈利14分人民幣，其中下半年每股盈利預測更達到7.8分人民幣，即係預測市盈率跌到去10倍左右。<br>為咗令內地人對雅士利產品有信心，雅士利管理層講明，唔會喺內地開發上游業務，相反會喺海外尋求機會。如果雅士利可以學合生元（1112）咁，開發到假洋奶產品系列，嚟緊可以打埋中高端市場，長遠增長就更加唔簡單。</p><p>下半年業績見得人</p><p>此外，雅士利有多一項好處，就係現金非常多，今年6月底淨現金15.4億元人民幣，7月底又有3.49億元人民幣嘅理財產品資金回籠，賺2.7厘至6厘利息，其餘8億元人民幣嘅理財產品投資會喺一年內回籠，現金加上理財產品價值，已經達到市值55%，當中仲未計經營現金流，以過去半年2.18億元人民幣計算，未來一年應該超過4億元人民幣。你用周一收市價1.70元買入雅士利，當中有差唔多1蚊係現金，買入間公司業務只係7毫幾子，仲要每年經營現金流超過每股1毫子返嚟，所以呢隻低殘Cash Cow實在抵到爛。<br><br>晉佳<br>本欄逢周一、三及五刊出</p></body></html>