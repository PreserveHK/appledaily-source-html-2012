<html><header><meta charset="utf-8"><title>抑鬱墮樓震驚同僚港台DJ難忘活潑齡齡</title></header><body><h1>抑鬱墮樓震驚同僚<br>港台DJ難忘活潑齡齡</h1><p>憑一曲《細水長流》打響名堂的前歌手兼電台DJ蔡齡齡，前日懷疑因抑鬱症困擾屢醫不癒跳樓身亡，終年47歲。昔日跟齡齡共事的電台DJ及歌手昨對齡齡不幸消息感到愕然和震驚，周國豐和陳永業指齡齡性格活潑開朗，難以相信她患上抑鬱症，又指她與丈夫馮鏡輝是恩愛夫妻，寄望馮鏡輝節哀順變，堅強地生活下去。</p><p>繼張國榮後，電台DJ兼歌手蔡齡齡，懷疑受抑鬱症困擾了結生命。07年以兼職DJ身份為港台第一台主持音樂節目《恬淡情懷》的齡齡，月前因病向港台請假休息，豈料齡齡疑因抑鬱症困擾屢醫不癒，前日被發現在薄扶林道寶翠園寓所跳樓身亡，終年47歲。</p><p>月前請病假</p><p>齡齡與前唱片監製馮鏡輝93年結婚後，享受二人世界，未有生兒育女。近年她為港台客串做節目，又不時為廣告錄旁白，閒時喜歡打羽毛球和打麻雀，性格活潑開朗。據悉齡齡月前因病請假數個月，仍與港台有合約。港台昨對齡齡不幸消息深表遺憾，除向其家人致深切慰問外，更會聯絡他們提供協助。《恬淡情懷》監製兼港台DJ王雅文昨說：「佢（齡齡）請咗一輪假，跟住話唔做，我以為佢唔舒服想唞吓。」<br>齡齡跳樓身亡，昔日一班DJ同事大為震驚。曾跟齡齡合作主持港台《娛樂滿天星》的周國豐說：「以前大家成日有講有笑，佢幾樂觀開心，最後一次見佢係半年前，完全唔覺佢有問題。喺我眼中，佢係好強嘅女仔，捱得又受到壓力。我一早收到消息好愕然，最擔心係佢先生輝哥，佢兩公婆感情好好。」陳永業說：「92年齡齡由商台過檔港台後同我主持《開心新航線》，佢好活潑開朗，完全冇諗過抑鬱症發生喺佢身上。佢同輝哥好恩愛，係幸福小婦人，希望輝哥節哀。」</p><p>鍾意打麻雀</p><p>陳海琪表示：「好震驚，喺商台同港台都同齡齡做過同事，佢性格比較文靜，出咗唱片後，佢嘅圈子闊番啲，我同佢先生係好朋友，希望馮生節哀順變。」夏妙然亦坦言：「好難過，唔覺佢有抑鬱，佢好鍾意打麻雀、旅行。」另外，昨日不少藝人和網民在微博悼念齡齡，如張敬軒、太極樂隊和伍詠薇等等。<br>昨晚無綫《東張西望》播出有關蔡齡齡跳樓身亡消息，旁述卻指蔡齡齡「唱功紥實，可惜樣子唔夠甜美，紅歌不紅人」，節目播出後遭觀眾狂轟，直斥無綫對死者不尊重。《東張》監製張嘉玲事後承認無綫有人為錯失說：「我哋絕對唔係唔尊重蔡齡齡，個supervisor其實係引述當年嘅報道，但佢寫稿時漏咗加番『當年有報道』呢幾句，引起誤會，真係深感抱歉。」採訪：林妃</p></body></html>