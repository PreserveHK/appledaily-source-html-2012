<html><header><meta charset="utf-8"><title>蘋機會：視窗8仔配Dual芒　磚頭入腦</title></header><body><h1>蘋機會：視窗8仔配Dual芒　磚頭入腦</h1><p>拎住手掌咁大嘅智能手機，捽兩捽上網，再捽打機，方便到痹！最新「8仔」也將Windows Phone的獨特磚頭介面，完全植入電腦，結合輕觸芒設計，無論係筆電、平板或桌上電腦，篤吓個芒便可隨心所欲。但係Asus更爆，事關旗下最新太極（TAICHI）居然配埋Dual芒功能，揭起變Notebook，合埋又變Tablet，一機兩味，啱晒貪心嘅人。　記者：陳國輝　攝影：劉永發</p><p>雙芒太極底面玩</p><p>講到Windows 8中最過癮嘅機型，我就會揀Asus TAICHI！揭蓋嗰陣佢係一部激薄、僅厚17.4mm嘅Ultrabook，但摺埋後卻變成一部平板！全因佢配備Dual芒技術，向住鍵盤的一面係普通高清屏幕，但背部卻使用11.6吋芒，還添加Touch Screen功能！不過更特別嘅係佢除咗可化身做Notebook及Tablet外，還提供Mirror Mode及Dual Screen Mode兩種，前者畀你同時分享同一屏幕資訊；後者更可將兩邊屏幕獨立使用，一機兩個腦，夠晒盞鬼。</p><p>平時Notebook最弱嗰環嘅多媒體，呢次佢交足貨！例如配置可製作720p影片嘅HD鏡頭、後置500萬像素相機，還有內置B&amp;O認證SonicMaster音效系統等，拎住佢當平板煲劇又聽歌，應付有餘。<br><br>Asus TAICHI<br>系統：Windows 8<br>處理器：Intel Core i5/i7<br>記憶體：DDR3 4GB<br>屏幕：11.6吋<br>重量：1.25kg<br>售價：$10,998（i5）/$12,998（i7）</p><p>Windows 8新搞作</p><p>　</p><p>　</p><p>Asus機海橫掃8仔</p><p>激薄Zenbook Touch<br>該系列一直玩激薄機身，例如Zenbook Touch最薄位置就只得2mm，搭上金屬髮絲圓紋表面，十足菜刀般鋒利！此機還採用i7處理器及SSD硬碟，屬於高階型號。<br>（售價待定）</p><p>變形VivoTab RT TF600<br>它只有10.1吋芒，但特別在能裝嵌外置式鍵盤，搖身變成一部迷你筆電！TF600還配備800萬像素、GPS及最新NFC技術，想轉用Windows 8細機可以考慮它。<br>$5,498</p><p>任屈All-in-One PC ET2300<br>家用電腦之中，內置Windows 8有呢款23吋芒All-in-One電腦ET2300。硬件規格包括i5處理器、1TB硬碟等，最有趣是屏幕支架能屈曲成90度，適合一家大細齊齊玩。<br>$10,999<br><br>查詢：Asus（3582 4738）</p><p>同場加映
Sony推芒變平板</p><p>同日Sony也公佈旗下內置Windows 8作業嘅一系列電腦！最矚目肯定係採用混合式Surf Slider設計嘅VAIO Duo 11，當拎出街，佢係一部11.6吋全高清平板；但座枱使用嗰陣，佢能夠將屏幕推高至傾側，再露出隱藏鍵盤，變成一部普通Notebook！另一款體形較大、配備20吋芒嘅VAIO Tap 20（$10,980未定推出日），則屬於可調整屏幕角度嘅桌面電腦，內置Family Paint、Fingertapps等篤芒小玩意，啱晒一家大細齊齊玩。<br><br>查詢：Sony（2345 2966）</p></body></html>