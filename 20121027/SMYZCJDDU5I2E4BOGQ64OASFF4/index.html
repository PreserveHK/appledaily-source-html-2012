<html><header><meta charset="utf-8"><title>墨說香江3：滴墨不沾　遊走山水</title></header><body><h1>墨說香江3：滴墨不沾　遊走山水</h1><p>我認真問：「無墨仲算唔算水墨畫？」誰知被香港水墨會策劃總監呂豐雅揶揄：「老土！如果視水墨係一種載體，佢就可以變為任何形式，就算無紙無筆，用乜嘢形式去表達都可以。」於是各種革命過後，水墨彷彿由平面電視爬出了現實世界，作多角度無限立體式發展。　記者：陳慧敏　攝影：潘志恆、劉永發、黃子偉</p><p>裝置藝術之水墨世界</p><p>一張紙，一支筆，一潭墨水，能變出甚麼？不得不承認，我多少有水墨等於悶這心態，卻原來，以數碼影像和聲音多於紙筆溝通的今天，水墨已經變得好癲。初看洪強那個砌滿塑膠公仔的裝置藝術，除公仔堆裏有個假石山外，滴墨不沾，水墨去了那？要解決這疑惑，要由根講起。洪強讀哲學博士學位時，研究中國畫形態、中國畫與文字間時間與空間的理論，曾用毛筆畫自己打功夫的模樣，印刷在玻璃上，層層叠叠，砌成像動畫般的層次感，是他首份衝出宣紙的水墨之作。2006年聯合國公佈，將來外國人要學中文就得學簡體字，洪強即時反應：「好唔開心囉，外國人同我傾偈，好鍾意問我名字源由，我姓洪，『三點水』就係『水』；『共』就係『好多好多』咁解，『好多水』即係『Flooding』，聽到班外國人嘩嘩聲Amazing咁叫。」他再舉例：「中國嘅『國』字，有種人民拎住武器保護自己嘅含意，暗示中國人本身好內斂，如果裏面變咗『玉』，就變成圍住金錢、玉璽、印章，『國』字本身字義會無咗，源遠流長嘅中國文化就會斷。」</p><p>洪強覺得這世界好模稜兩可，明白當年發明簡體字的原因是想多些人認識字，也明白這世界不是非黑即白，於是創作了個互動軟件，在電視屏幕裏，繁簡體字混在一起，你移動時，字會走向一邊，你不移動嗎？字也會走向一邊，到底你移動不移動才能令文字移動呢？連玩法都好模稜兩可。在這軟件基礎下，他創作了作品《道生一》（系列三），十二個大屏幕一字排開，寓意拉開傳統畫卷，屏幕前放滿功夫椅，每個屏幕都有人體部份特寫，繁簡體字在上面環繞不休。還有剛出展覽完的新作《互動山水：可看，可遊，可居，可玩》，三角桌上按層次擺滿公仔，並在中間裝置攝錄機，「當你欣賞公仔嗰陣，攝錄機就會將你同公仔一齊放映喺大牆壁上面嘅屏幕，影像上面嘅中文字仍然隨你郁動而飛來飛去，你變成真真正正嘅置身其中。」這種前衞的「遊歷山水間」，正是千幾二千年來水墨畫家們要傳達的訊息，要是水墨館興建成事的話，這作品也會在景賢里的小花園裏展覽。洪強呼籲：「若有機會再展出呢個作品，大家可以預備自己鍾意嘅公仔，放入作品，一齊遊於其中。」水墨、文字、藝術、數碼、互動之奇遇講者：洪強地點：香港視覺藝術中心演講廳日期及時間：2013年1月26日2:30pm-4:30pm查詢： http://www.lcsd.gov.hk/ce/Museum/Apo/b5/programmes201210_13.html </p><p>水墨肥蟑螂一身毛</p><p>現在最易看到水墨的地方，其實是在電影、漫畫、網上遊戲的場景和人物設計，漫畫界熟到爛的有阿蟲、豐子愷跟李志清。上回看到梁家儀的「肥婆系列」，是在《香港動漫美學2011》及《水墨×動漫展》裏，由「肥童系列」到「肥婆系列」再到去年最新的「肥蟲系列」，都貫徹她的「肥癮」宗旨。她早年任職護士，有機會和時間觀察人體肌肉組織，所以肥肉畫起來得心應手，那些肚腩肉層層叠塞爆畫面、五官卻似昔日唐朝仕女的「美女」，有的在剃胳肢窩毛，有的在吃杯麪，好嚇人！</p><p>還有那隻肥蟑螂，腳毛每一條都畫得清清楚楚，食飽反肚卻有個可愛BB樣，畫得好精細，望到就想笑。梁家儀：「我都係用水墨畫嘅顏料，用毛筆同工筆畫技，不過就畫到好似漫畫咁浮誇，呢類好肉酸嘅食麪呀、做面膜呀、剃胳肋底毛呀嘅構圖，唔會喺以前嘅水墨畫出現，啲胳肋底毛要逐條點上去㗎。不過南朝謝赫《古畫品錄》講過，傳統水墨畫要講求『氣韻生動』、『以形寫神』，追求一種『似與不似之間』嘅感覺，所以畫乜同點畫其實係無界限嘅。」</p><p>徐悲鴻的數碼駿馬</p><p>圈內人好多都說，今日水墨畫界出現師資上的斷層，不是沒人學水墨，而是沒老師教，現在大部份中小學都不教學生寫大字，莫說水墨畫。今年，香港知專設計學院的學生老師們，就把徐悲鴻的十三張駿馬圖，變成一幅兩米乘八米的大型動畫，或者這算是大型的「二次創作」吧。三十個學生和兩位導師中，只得導師Ken學過水墨畫，也參加過幾個水墨相關的電影製作，包括幫王無邪製作特集等等。為此，學生們就得特別多做資料搜集，包括狂看徐悲鴻的水墨畫，阿樂：「徐悲鴻畫嘅駿馬出晒名有好明確肌理，將佢轉化成立體圖像嗰陣，自己要畫番欠缺嘅面。」為了有詩畫感覺，他們專揀靜態的馬匹圖，除了因為易處理點外，小晴：「我哋都想配合番水墨畫本身有嘅詩意，揀十三隻靜態一啲嘅馬，放埋一齊會更有意境，如果全部都係萬馬奔騰嘅影像，大家就只會掛住睇動畫，而忽略咗徐悲鴻嘅筆觸同功力。」電腦、二次創作，別再想是否水墨了，從來，當西方畫要力求逼真之際，中國畫就要寫意不寫形，否則當時印象派同抽像派的出現，就不會如此轟動西方藝壇。</p><p>水墨無處不在</p><p>別以為高不可攀，展覽會、漫畫、時裝……水墨其實是無處不在的，你要看，總看到過癮處。</p><p>1990年，鄭問在日本發表用水墨畫的《東周英雄傳》，轟動日本，現成日本漫畫界的「亞洲至寶」。今年7月此作二十周年紀念新版重現，封面重畫。</p><p>歷來都有很多以水墨為題的時裝，除畫得一身墨，最重要是要表現墨的輕、薄及透，去年中國設計師楚艷，不沾一墨表現水墨留白的意境。</p><p>日本當代藝術家天明屋尚畫的「高達RX-78-2歌舞伎2005版」水墨畫，2008年在香港克里斯蒂拍賣行，以480萬港元天價成交，是為史上最貴高達。</p></body></html>