<html><header><meta charset="utf-8"><title>勝在民主沒有財團考慮　要求單純得多</title></header><body><h1>勝在民主<br>沒有財團考慮　要求單純得多</h1><p>沒有中央干預、沒有財團利益考慮、沒有政黨意識形態之爭，草根雀友普選特首要求單純得多，有的當選美只求樣子俊朗，巴不得選到一個類似台灣總統馬英九的靚仔特首；有的發揮鋤強扶弱精神，誰得票率低就投給誰，雖然各有標準，但勝在民主，總好過小圈子的假民主。<br>「最緊要靚仔，睇落順眼總好過肉肉酸酸。」一名女雀友說論樣子，何俊仁及唐英年均三尖八角，梁振英官仔骨骨，算是最有台型，所以希望他做特首。另一男雀友論特首一味要奸，「唔奸邊有能力治港，就係鍾意梁振英夠奸，做嘢果敢唔似董建華咁猶豫不決。」</p><p>雀友：同姓三分親</p><p>有雀友見何俊仁民望低，得票率不高，於是鋤強扶弱，投何一票。更有選民以姓氏作投票準則，「我姓梁梗係選振英啦，同姓三分親嘛」。有選民指歸根究柢都是要民主選舉，最有民主基礎是直選出身的何俊仁：「如果係普選特首，泛民候選人有民意支持，隨時贏建制派候選人。」《蘋果》記者</p></body></html>