<html><header><meta charset="utf-8"><title>金手指：陰跌至央行出手 - 孫柏文</title></header><body><h1>金手指：陰跌至央行出手 - 孫柏文</h1><p>大家可能知道，喺我哋份姊妹報《爽報》度孫柏文同被譽為「有線劉央」嘅梁心欣有個投資倉。而同好多特區人一樣，佢就喺復活節遠行放假，去咗花旗國。我亦聽過佢話會約隔離版《利字當頭》嘅利世民一家大細，去花旗首都逛逛。<br>咁噚日早上起身時，一攞起電話，就見到梁心欣寄來同利世民嘅合照。原來佢哋一大班人走咗去花旗國嘅最中央權力核心、真正左右世界嘅總部度。冇錯，佢哋去咗聯儲局。<br>雖然幅相睇唔清楚，但以佢兩個作為香港財經傳媒嘅中堅，有理由相信喺相中正在示威。如果以本報解讀總理溫家寶評特首選舉咁解讀，先有濛眼嘅利世民，代表一眾手持同美元掛鈎港元嘅香港人，示意「冇眼睇」，仿如迷債苦主般以無聲高喊「還錢！還錢！」。<br>不過見心欣姐隻手豎高兩隻手指，展出「港女十式」中第二式V型手勢，應該係想多謝量化寬鬆二期QE2期間為股民帶來大升市，仿如想勸聯儲局快推QE3。佢哋點示威都好，聯儲局可以再做嘢嘅時辰無多。坊間猜聯儲局如果要郁手，要喺最遲6月前做，如果唔係就除非好似08年咁，有大悲劇，否則唔想做嘢谷市，費事一旦共和黨上場，玩秋後算帳。</p><p>銅價窄幅橫行待爆</p><p>睇我覺得有預測世界經濟走勢嘅銅價，已喺窄幅橫行咗好多個月，似拉到盡嘅橡膠圈咁，待爆。心想入市嘅fan屎，應該等到銅價有明確方向時，先入市都未遲，到時不但可坐順風車，仲可重手咁買。不過如果要我估，都係覺得大市似會陰跌至央行出手，大跌則央行出手會快啲。<br>最後想賣個小廣告，我幫港台節目《放馬過來》做咗次客席主持辯護以前港府嘅積極不干預政策，今晚亞視本港台七點。睇完，希望大家俾啲意見。<br><br>孫柏文<br>獨立股評人<br>本欄逢周二、四刊出</p></body></html>