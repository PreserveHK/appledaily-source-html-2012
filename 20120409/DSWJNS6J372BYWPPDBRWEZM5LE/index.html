<html><header><meta charset="utf-8"><title>中環在線：極度莫財希臘警察有得租 - 李華華</title></header><body><h1>中環在線：極度莫財希臘警察有得租 - 李華華</h1><p>通常一個人手緊嘅時候，真係乜嘢搵錢嘅方法都諗到出嚟，歐豬國希臘都唔例外。莫財到極點嘅希臘，最近竟然諗到以每小時30歐元嘅價錢，「租」個警察嚟保護你。</p><p>搞活動可租巡邏船</p><p>希臘負責安全事務嘅公民保護部就話，呢啲出租警察可以執行嘅任務，包括護送危險材料或藝術品等，以前呢啲行動只要申請就費用全免，不過家冇得傾喇。<br>你以為咁撲水法已經好黐線？仲未！原來出租警察都仲有增值服務，如果你搞個活動，想要巡邏警車出動，每小時加多10歐元就得；出動巡邏船嘅就每小時收200歐元；若果出動直升機就揦脷喇，要收成1500歐元，即係一皮港銀㗎。公民保護部仲話，出租警察嘅收入，將會用嚟改善警察配備同埋基礎設施喎。計我華華話，其實全世界都知你冇錢㗎啦，要撲水咪大方啲囉。</p></body></html>