<html><header><meta charset="utf-8"><title>沙膽虹手記：壹傳媒難以取代 - 沙膽虹</title></header><body><h1>沙膽虹手記：壹傳媒難以取代 - 沙膽虹</h1><p>市場傳聞，肥佬黎要將台灣的壹電視、《蘋果》和《壹週刊》全賣掉，消息在台灣傳得沸沸揚揚，甚至有埋價錢，話五億美金，即約三十八億港紙。沙膽虹聽見，第一個反應係：咁便宜？單是一份台《蘋》都唔止值呢個數啦！即使壹電視蝕大本，而肥佬黎又想返香港打仗，大不了咪處理咗壹電視，剩番台《蘋》台《壹》袋袋平安亦可以。五億美金就想肥佬黎放棄二千三百萬華人的台灣市場？太便宜了吧！<br>不過，沙膽虹今日並非想分析呢個傳聞交易，而是留意到喺傳聞鋪天蓋地傳出後，有人喺facebook發起咗一個搶救壹傳媒網站，呼籲所有華人加入，別讓壹傳媒倒下，認真可愛。如果沙膽虹係台灣人，都唔想壹傳媒易手啦！沙膽虹十一年前有份督師參與創辦台《壹》，深明壹傳媒在台灣天不怕地不怕為民眾抱打不平主持公道，是難以取代的。猶記得有一個金控集團曾提出以五千萬台幣廣告和專訪，換取台《壹》抽起一篇封面故事，我們斷然拒絕；○三年沙士，和平醫院大爆發，台《壹》記者冒險留在院內採訪，揭露真相，當知道院內護士連保護衣和口罩都唔夠，更馬上義贈……<br>肥佬黎講過，壹傳媒去咗台灣之後，台灣就好似開咗燈，蛇蟲鼠蟻甚麼都睇得清清楚楚。若然壹傳媒真的要撤出台灣，燈豈非又要關掉？難怪有人要發起搶救壹傳媒！<br>沙膽虹</p></body></html>