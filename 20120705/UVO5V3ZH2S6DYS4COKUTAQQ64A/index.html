<html><header><meta charset="utf-8"><title>宅錄：灰熊山谷極速礦車　27米倒Chok</title></header><body><h1>宅錄：灰熊山谷極速礦車　27米倒Chok</h1><p>香港迪士尼又有新嘢？新主題機動遊戲？俾小朋友玩嘅？啱一半！新主題區灰熊山谷剛開放供傳媒試玩，賣點係高27米、三分一時間倒後行嘅雙向穿山車，啱晒愛刺激嘅大朋友！想玩？要等到下周六正式開放。<br><br>記者：蘇麗珊<br>攝影：蔡家輝　<br>Model︰Suki、Annie@GME</p><p>首創雙向穿山車</p><p>穿過原有的「探險世界」園區，便會發現最新興建的「灰熊山谷」！整個區域都帶着濃厚的美國西部色彩；27米高的山谷是園區的一大地標，細看更會發現創新的雙向穿山車——灰熊山谷極速礦車，佢係依着地形山勢而建成，於園內縱橫交錯。<br>24個座位的極速礦車，外形雖有點似傳統過山車；上車後，雖則三分二時間會像傳統過山車，在山谷左穿右插作觀光，但餘下的時間，卻會突然向前衝，又或急轉彎，比傳統過山車還要Chok。而當礦車上到達約27米高的山谷頂點時，更會突然急速倒後行，感覺係全身離凳而起！Model試後感，係整整三分鐘車程，會不自覺衝向前、向後Chok及向外篩，相當好玩。但因安全起見，112cm以下的小孩就恕不招待。</p><p>兜口兜面極速礦車</p><p>仿黃石公園噴泉</p><p>Chok到嘔飯之後，想降降溫？可走過隔籬噴泉山谷。咪以為佢只係一般噴水裝置，其實係參照咗著名旅遊景點——美國黃石公園的自然山景而建成，噴出的水時高時低，喺最高一刻更可噴到三、四層樓的高度，在悶熱的夏天嬉水，確實凉快！<br>另外，喜愛街頭音樂者，更可在特定時間欣賞「灰熊山谷迎賓禮」，樂手及舞蹈員會四出載歌載舞。為方便愛影相的港人，園區特設兩大影相區域：「西部囚室」及「金石檢測所」，影幾耐都無問題。</p><p>熊家族出沒</p><p>講咗咁耐，究竟「灰熊山谷」的灰熊在哪裏？原來山谷的主角Rocky熊爸爸、Lode熊媽媽及Nugget熊BB，會不定時在園區內出現，只要碰到牠們，牠們會好樂意同你合照，更會擺出不同Pose，分分鐘比你還要Chok。<br>離開時，當然要做指定動作——掃紀念品。這方面也不會令你失望，熊家族毛公仔、熊仔帽、西部牛仔帽、大人小童Tee、毛巾、水樽一應俱全。<br>然而，「灰熊山谷」開幕日（7月14日）正是對手海洋公園新景區「冰極天地」開幕的第二天，相信，本地兩大樂園今次又要來一場PK了！</p><p>香港迪士尼樂園　門票︰$100-$399<br>查詢︰ http://park.hongkongdisneyland.com/ </p></body></html>