<html><header><meta charset="utf-8"><title>私駕路：升呢黃椒　辣上癮</title></header><body><h1>私駕路：升呢黃椒　辣上癮</h1><p>鹹魚青菜，各有所愛，儘管口味不盡相同，但有條辣椒仔卻離奇地讓很多不嗜辣者一試難忘，更自願上癮成為粉絲。今次辣椒仔升呢成為大辣椒，仲要只係比標準版貴五千多元，仲唔「辣」到一眾粉絲心癢手癢！唔明？講緊的不就是SuzukiSwiftSport！<br><br>記者：李鑒泉<br>攝影：黃子偉<br>Model：Karen@In-ModelManagement</p><p>叫得辣椒仔梗唔會係小兒科，Suzuki造細車向來都有一手，如八九十年代的Alto、Jimny、Cappuccino均叫好叫座，惟大多屬K-Car級別，此外印象較深刻就只有Vitara。直至千禧年推出Swift，唔玩大馬力反而行輕量化，確立其「好玩」形象，在彎路中的活潑表現更讓其得到「辣椒仔」稱號。從第二代開始，廠方推出輸出更強的Sport版，而第三代Sport版則於去年日內瓦車展中以S-Concept名義率先登場，在強大需求下廠方將概念付諸實行，結果就是今天見到的升呢黃椒。</p><p>馬力扭力同上升</p><p>不只是Karen，就連我也抑壓不住心底裏的疑問，就是這部Sport版「到底有幾好玩先？」新車沿用上代的1.6公升直四引擎，但改良設計的VVT正時氣閥開關，使馬力從125匹升至136匹，扭力亦上升12Nm，別小看數字變化輕微，但落在僅重一噸左右的車架中，起步時推力明顯。新車亦從五速棍波升級至六速版本，發揮更得心應手。驚揸棍波？唔怕，因1、2波齒輪比較大，毋須大腳呼油已能起步，極力子磨擦點也容易掌握，新手都能輕易上手。不過在迂迴山路SwiftSport一試真章，轉頭爬升時波棍反覆推上拉下，車身動如脫兔，好玩歸好玩，惟只怕閣下的踭趾動作未到家而已。</p><p>內外跑味四溢</p><p>買得辣跑豈會甘於平淡，Suzuki為SwiftSport換上一套運動化包圍，包括倒梯形鬼面罩、加入鰭片的霧燈組、跑車尾翼、雙出尾喉以至專用的16吋V形輪圈，務求讓人一眼就看出跟標準版的分別。車櫳亦罕有地換上縫上紅線的半桶椅，在高速彎角時承托力不俗，其餘後座、波棍及連軚盤亦作相同處理，跑味四溢。不過Swift亦非完美，後座腿部空間較窄及尾箱容量有限，有需要載物較多時可翻平後座應付。雖不設藍芽，但廠方仍配置USB音響及軚盤控制等，連同免匙系統，車價只是$185,000，比1.4公升版本只係貴五千多元，馬力同車廂卻升級不少，仲有棍波跑車享受，這條辣椒，食得過。</p><p>SuzukiSwiftSport</p><p>引擎：1,586cc直四<br>馬力：136PS/6,900rpm<br>扭力：160Nm/4,400rpm<br>傳動：六前速棍波，前輪驅動<br>售價：$185,000<br>查詢：23320091（香島汽車）</p></body></html>