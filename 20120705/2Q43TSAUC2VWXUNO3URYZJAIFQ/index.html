<html><header><meta charset="utf-8"><title>奧運熱：奧運首度3D　水花濺埋身</title></header><body><h1>奧運熱：奧運首度3D　水花濺埋身</h1><p>倫敦奧運快將揭幕，就算飛唔到過去，留喺香港安坐家中，一樣有驚喜。皆因今屆屬史上首次採用3D器材拍攝，然後再以3D廣播技術，實時將立體影像由英國傳送到香港每一個家庭。只要你具備一部3DTV，唔只3D欄王，連水化四濺嘅逼真效果也活現眼前！<br><br>記者：陳國輝<br>攝影：劉永發、楊錦文<br>Model：Anladia@Zmodel.com</p><p>專家推介3D必睇位</p><p>以3D技術製作運動項目，喺今屆歐聯賽事我已親身感受過，但個人認為，除咗球員大特寫以及入球後嘅騎呢慶祝方式之外，因電視畫面上嘅主體例如球員、足球等體積太細，即使運用咗3D，浮凸效果仍只算一般。而今屆奧運項目之中，由倫敦奧運大會主導下，原來並非「FullTeam」轉晒3D器材拍攝，有線電視廣播運作及工程部總監李元培（Patrick）就話，值得高興嘅係，香港人最關心嗰幾項賽事，包括田徑、跳水以及體操等，基本上全程可透過3D呈現眼前。佢仲話，每一項運動都有其3D「必睇位」，例如欣賞田徑賽事嗰陣，大家不妨從終點鏡頭前留意跑道上每位運動員衝刺嗰一刻；至於跳水、激流類賽事，各位亦可觀賞水花四濺時嘅3D效果，感覺會有現場感得多。</p><p>有線3D器材曝光</p><p>趁未飛往倫敦之前，小記有幸走入有線製作部，見識一下佢哋採用嘅廣播級3D解碼器材。現場所見，除咗有用作控制幾十條頻道嘅巨型機組，呢次還採用專為3D而設嘅廣播級器材，包括Miranda3DConverter同埋Ericsson解碼器。究竟佢哋係乜東東？你可以懶理呢堆器材有幾勁，普羅大眾亦認為現場直播節目，點都唔夠3D電影咁震撼。咁諗原來錯晒，根據Patrick嘅解釋，其實今屆3D奧運節目訊號，係採用RealDSide-by-Side格式，並以15MbpsMPEG4編碼傳送，值得留意係，雖然只係50Hz頻率，或會產生些少閃爍或輕微窒格問題，不過解像度方面竟高達1080i，提供3D之餘仲係高清畫質，睇怕效果有可能直逼3D電影咁正。</p><p>3D奧運追住睇（香港時間）</p><p>開幕典禮（7月27日深夜2時15分舉行）<br>閉幕典禮（8月12日深夜2時45分舉行）<br>游泳（7月27日至8月1日）<br>體操（7月27日至8月2日及8月5日至7日）<br>跳水（7月29日至8月1日及8月3日至8月10日）<br>田徑（8月3日至12日）<br>藝術體操（8月10日至12日）<br><br>＊非有線電視客戶，可先登記成基本用戶（月費$219），並選擇「高清英超、體育及娛樂組合」（月費$80），便可收看「2012倫敦奧運」及「奧運3D台」頻道。<br><br>查詢：1832888</p><p>手機照睇3D奧運</p><p>屋企無3D電視？又或者開緊工無時間睇？唔使擔心，因為手機上網一樣睇到3D！大家唔好搞錯，並非有線推出咗手機版3DChannel，只係你可透過3D手機，欣賞到具立體效果嘅奧運賽事，而且仲係毋須眼鏡嗰隻裸眼技術㖭！講緊係早前推出嗰款LG3DMAX，由於佢內置《3DConverter》軟件，即係話，任何以OpenGL編寫嘅程式，均可將2D影像變成3D。至於另一種「方式」，你亦可經3DMAX直上YouTube3D，觀賞已Upload嘅賽事精華片段，就算搭緊車、行緊路，也可以欣賞3D奧運！</p><p>3DTV三級揀<br>高規格之選<br><br>SamsungUA46ES7000J</p><p>屬46吋3DTV，重11.6kg，厚度更不足3cm，極度輕薄！佢除咗體形優勝於同類對手，更支援600Hz流暢倍增技術，欣賞講求速度感嘅奧運賽事，絕對適合！</p><p>LG55LM8600</p><p>採用雙核心設計，處理畫面速度有幾快唔使講，更特別係佢以最新嘅FPR被動式偏光技術，消除因畫面不斷閃爍所帶來嘅眼睛疲勞，勁貼心嘅功能。</p><p>PanasonicTHP50ST50H</p><p>論硬件以及最新技術，佢可能唔夠以上兩款，但呢部3DTV提供極便利嘅錄影功能，唔得閒嗰日可將3D賽事透過USB硬碟或者SD卡儲存，啱晒大忙人。</p><p>中價搶手貨<br>SamsungUA46ES6100</p><p>跟旗下高階機一樣，具備46吋闊屏幕，至於流暢倍增技術則由600Hz變為400Hz，也提供大量SmartTV專用Apps，娛樂性豐富。</p><p>LG42LM6690</p><p>尺寸方面相對細啲，但同樣具備FPR被動式偏光技術，及提供DualPlay技術，可同時顯示兩個不同影像訊號。</p><p>SonyKDL46HX750</p><p>採用MotionflowXR400Hz、X-Reality影像處理引擎等多項自家技術，46吋機唔使萬六蚊，無投訴啦。</p><p>平玩入門機<br>SamsungUA40ES5500</p><p>採用LED背光顯示、SRSTheaterSoundHD環繞系統，以及支援100Hz頻率，用來欣賞3D奧運賽事效果不俗。</p><p>LG42LS5600</p><p>同為100Hz頻率，屏幕尺寸為42吋，1080P、支援DLAN連接也一應俱全，最重要八千蚊有找，超抵玩！</p><p>查詢：</p><p>（a）華仁影音（27877992）<br>（b）LGHK（35437777）</p></body></html>