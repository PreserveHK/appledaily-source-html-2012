<html><header><meta charset="utf-8"><title>互傳情色短訊成癖LuLu爆樂仔上門尋歡</title></header><body><h1>互傳情色短訊成癖<br>LuLu爆樂仔上門尋歡</h1><p>余文樂最近被兩位模王璐瑤（LuLu）和顏后君（Ceci）搞到周身蟻，雖然樂仔已為自己解畫，直斥有人博宣傳。不過LuLu昨日出席活動不甘有人「唔認數」，再爆樂仔喜歡約人返屋企，又嘲他色字頭上一把刀，情慾對話全屬雙方你情我願。</p><p>最近被揭與余文樂玩情慾短訊的模王璐瑤，昨日與鍾蕙芝（Lavina）在佐敦出席腳底按摩店活動，男按摩師還未掂到LuLu隻腳，她已嗌到嘩鬼叫，十分誇張。對於余文樂指自己被人利用宣傳，更懷疑有人扮自己另一位朋友，LuLu不屑說：「我只可以講，色字頭上一把刀，牛唔飲水唔㩒得牛頭低，我都好想知佢嗰位朋友係邊個囉！」</p><p>次次約去屋企</p><p>LuLu透露與樂仔在08年拍攝電影《第一誡》時已認識，當時交換了電話號碼，雙方玩情慾短訊已維持年幾，她揶揄樂仔有此癖好，她說：「佢話唔識我？可能佢好多呢類型、玩調情短訊嗰類關係嘅女仔啦。」她表示沒有與樂仔單獨見面，直言對這個人有保留，她說：「如果一個人約親你出街，次次都話喺屋企，同成日講埋呢啲嘢。」是否上樂仔屋企？她說：「唔係，佢話上嚟我屋企，但唔想再講。」<br>短訊內容露骨，問LuLu怎樣回應「打完機機（打手槍）就瞓」這句話？她扮失憶說：「我唔記得，我唔係咁隨便嘅人，佢有要求大家交換相，但我只係畀咗工作相。我都好欣賞佢，但唔會同佢發生關係。」情慾短訊離奇流出，LuLu解釋：「咁耐，我啲電話有拎過去換過，都唔知邊個，其實對大家都冇益處，我唔想俾人話我借佢宣傳。」有份演出電影《車手》的余文樂、黃秋生、何超儀等昨日到上海出席上海國際電影節，樂仔被問愛車還是愛女人？他笑言：「現在我只愛車，我要當最型的車手。」</p><p>Lavina死撐大鼻</p><p>與LuLu同場的Lavina自爆曾有男仔要求她影情慾照，但她只做攝影師，並不排除將來影全裸照私藏。對於被指削尖面疑整容，她例牌否認：「話我間尺鼻？細個已有花名叫『大鼻』，相士話我旺夫呀！」<br>採訪：卓寶花　攝影：陳順禎</p></body></html>