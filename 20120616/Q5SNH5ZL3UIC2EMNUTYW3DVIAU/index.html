<html><header><meta charset="utf-8"><title>歐國盃求驗客：神射手「其他幫」爭食　買中隨時輸錢 - 求驗客</title></header><body><h1>歐國盃求驗客：<br>神射手「其他幫」爭食　買中隨時輸錢 - 求驗客</h1><p>買波買馬就算賠率幾熱，熱極都可能有1.01倍、1.001倍，起碼中咗都有錢贏；不過買中歐國盃神射手，就可能要輸錢。德國前鋒馬里奧高美斯以3個入球，暫時並列神射手榜首，賠率熱到得番2.05倍；不過文迪蘇傑等「其他幫」亦步亦趨，西班牙前鋒費蘭度托利斯（費托）又翻生。如果最終有3個並列神射手，根據足智彩規例，買高美斯就算命中紅心，都要輸錢。</p><p>兩位「其他幫」已入3球</p><p>足智彩今屆歐國盃神射手只開50瓣，其餘球員就歸入「其他」一欄。點知打到第2輪，「其他幫」勢頭好勁，俄羅斯前鋒迪沙高耶夫周二又入一粒，已經累積3個入球；周四克羅地亞前鋒文迪蘇傑又入波，幫克國逼和意大利之餘，自己亦同馬里奧高美斯、迪沙高耶夫並列神射手榜首（未計周五戰果）。<br>兩球在手亦大不乏人，好似西班牙中場法比加斯幫愛爾蘭埋齋後，兩仗各入一粒，但由於足智彩神射手冇開法比仔，所以無形中壯大咗「其他幫」聲勢；難怪周五中午一改賠率，其他就由4倍跌到3.75倍，挑戰緊德國射手馬里奧高美斯嘅大熱門地位。</p><p>派彩金額視乎神射手人數</p><p>無疑，馬里奧高美斯狀態大勇，而德國亦有6分在手，出線在望，即係連埋最後一場分組賽同8強淘汰賽，佢至少有兩場在手，要增添入球基本上唔難；但係神射手賠率只得2.05倍，值唔值就見仁見智喇。事關足智彩嘅例係，勝出選擇嘅投注金額，將會除以按併頭勝出人數；即係話，如果最終有馬里奧高美斯同另一人並列神射手，用1千蚊下注高美斯，都仲收番$1,025（$1,000/2x2.05），勉強可以食個茶餐；但如果有3個人平頭，買高美斯只係收番約$683（$1,000/3x2.05），變相輸差唔多三分一嘅注碼。<br>邊有咁巧合平分神射手吖？但事實上，國際大賽不時都會發生，好似00歐國盃就由荷蘭嘅古華特同南斯拉夫嘅米路斯域平頭；94世界盃，保加利亞嘅史杜捷哥夫同俄羅斯嘅沙蘭高又平頭。既然高美斯唔好分，不如試一試「其他幫」，有3.75倍之餘，亦都有幾瓣叫糊，睇波都肉緊啲啦！</p><p>足智彩神射手玩法簡介</p><p>神射手的入球將計算至加時結束為止，互射12碼分勝負的入球將不被計算在內。神射手排名只計算入球數字，如超過一名球員併頭勝出，彩金將以每一勝出選擇的投注金額，除以按併頭勝出人數，再乘以相關的賠率計算。</p></body></html>