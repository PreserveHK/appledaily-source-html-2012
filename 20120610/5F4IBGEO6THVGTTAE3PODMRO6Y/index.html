<html><header><meta charset="utf-8"><title>蘋機會：四防DC大光圈　波濤洶湧照Sharp</title></header><body><h1>蘋機會：四防DC大光圈　波濤洶湧照Sharp</h1><p>每年下水禮，梗隨身帶部防水DC助興，但有時玩到得意忘形，相片影到鬆郁矇。新到嘅四防OlympusTG-1，唔止外形硬淨兼防撞，仲加入防水DC罕見嘅F2.0大光圈，不論海面風浪有幾大，入鏡靚女有幾活潑好動，一樣拍得又Sharp又清。<br><br>記者：陳國輝<br>攝影：劉永發<br>Model：Shiya@GME淘女郎</p><p>拍靚景深　去除雜訊</p><p>平時對游水拍攝嘅要求都唔高，但每當去到有靚景嘅地方，想拎起手拍攝全景畫面時，鏡頭質素便即時露底！TG-1算係罕有配置靚鏡嘅四防DC，佢最大特色係採用1,200萬像素及F2.0大光圈，唔止適合拍有景深效果嘅靚相，影藍天與白雲更具豐富層次感，而且光圈越大相對快門可以更快，加上高速對焦，用嚟拍攝高速運動，甚至踢水時濺出嘅水花，一樣細緻兼清晰。<br>講到落水，唔少拍友亦好驚面對猛烈陽光下嘅陰陽色問題！TG-1除咗有HDR減低反差情況，還新增iHS技術，佢最大好處係當你選用ISO3200或者ISO6400感光度時，TG-1仍能保持低雜訊嘅拍攝效果，就一張樹蔭下嘅試相可見，人像膚色唔止均勻，亦好少雜訊。</p><p>12米防水超硬淨</p><p>身為Touch系列，重頭戲還有硬淨嘅四防機身！例如12米防水，就並非一般只為水上娛樂之用，配合水中廣角模式一齊玩，你仲可以拎住佢潛落水底拍攝深海奇觀；此外，TG-1還提供2米防撞、零下10℃防凍以及100kgf防壓，擺明旅行粗粗哋用絕對唔成問題。</p><p>沙灘試相<br>青馬全景夠細緻</p><p>遠距離拍攝青馬大橋全景，因配備1,200萬像素，天空嘅層次感，以及橋上嘅細小車輛都見得一清二楚。</p><p>背光暗位少雜訊</p><p>採用F2.0光圈以及iHS技術，就算喺背光環境以及大樹底下拍攝，人臉膚色一樣咁光滑，仲好少雜訊㖭！</p><p>OlympusTG-1$3,590/a</p><p>感應器：1,200萬像素BACKLITCMOS<br>焦距：4X光學變焦、25mm廣角鏡頭<br>屏幕：3吋OLED<br>重點功能：F2.0大光圈、12米防水、2米防撞、防凍及防壓、12種濾鏡效果</p><p>濕影必備<br>NikonCoolpixS30（$990/b）</p><p>講的骰輕巧，顏色鮮艷就一定係呢部S30。佢重量只有214g，但留意佢並非四防，只提供3米防水，千元以下價位勁抵玩！</p><p>PanasonicLumixDMC-TS3（$3,690/c）</p><p>同今次介紹嘅TG-1同樣係四防款式，功能接近，唔同係TS3具備LEICADCVARIO-ELMAR鏡頭，講名氣佢勁啲囉！</p><p>MotorolaDefyXT（$2,198/d）</p><p>論濕影，手機一樣得！摩記最新三防DefyXT，機仔細細仍配備3.7吋闊屏幕，又內置運動App，游水跑步都適合帶埋佢。</p><p>（a）Olympus（23762150）<br>（b）華仁影音（23983022）<br>（c）信興（28330955）<br>（d）Motorola（25063888）</p></body></html>