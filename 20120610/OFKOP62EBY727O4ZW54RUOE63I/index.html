<html><header><meta charset="utf-8"><title>私駕路：梁繼璋七人行　AllinFun</title></header><body><h1>私駕路：梁繼璋七人行　AllinFun</h1><p>梁繼璋白天是數碼電台DJ、小童培訓班「校長」，晚上隨即變身成好老公好爸爸，身兼數職的他買車以實用行先，賣相為副，唔知呢部三菱DelicaD:5又係咪佢杯茶呢？<br><br>記者：李鑒泉<br>攝影：潘志恆</p><p>兩年「換畫」一次</p><p>睇梁繼璋（Michael）外表斯斯文文，估不到他「經手」的座駕逾十部，平均兩年就「換畫」一次，相當博愛，「每部車我都有興趣感受吓，跑車、房車通通都會試，當年就曾因樣靚而買了部日產Fairlady。」不過英雄難過美人關，應該係老婆嗰關先真。有家室後Michael換車口胃越換越大，從兩門跑車換到七人車，「七人車有All-in-One的感覺，兩口子出外又成，出街時可載埋外母朋友，停車時仔女又可以在車廂走來走去同我傾偈，導致佢哋家只肯坐七人車。」兜到之餘又冧到外母，犀利！<br>儘管自誇過去20年未曾撞車，但Michael都經歷過「空有熱誠而無技術」的階段，「記得我攞到車牌無耐就買了人生第一部新車三菱Lancer，攞車當日揸返廣播道就出事，泊車時直撞石柱，勁心痛！其後試過泊S位時被鐵柱刮花車門，更試過扭軚避車時撞山，車價七萬幾，整都用咗四萬幾去。」</p><p>鬼面罩夠晒惡！</p><p>眼前這部DelicaD:5七座版睇落較Micahel座駕大一截，加上突出輪拱、前後金屬泥擋等，造型粗獷，「我最鍾意佢個電鍍鬼面罩，感覺好似Hummer。而且佢車身夠高，行公路爛路都得。」DelicaD:5當然唔係得個樣，新車備有頭驅及四驅模式，後者更可因應路況將動力輸往後輪，加上EBD智能煞車、斜波起動輔助系統等，Michael大呼車身穩定之餘，軚感更能媲美多年前的凌志IS200。馬力方面，2.4公升直四MIVEC引擎輸出170匹馬力和226Nm扭力，稱不上豐腴，配合六前速CVT波箱，轉數一直在1,600轉附近，加速表現較線性，亦讓它成為環保私家車，車價比原價平逾七萬元。<br>「我最憎桃木面板，帶點Cyber味就更好。」DelicaD:5全黑車櫳正合Michael心意，新車更加入兼容USB及藍芽播歌的新機頭。「估唔到呢個車價竟然有埋電動座椅及雙電趟門，加上每排乘客都可望到天窗，唔錯。」新車更加裝皮椅、中後排窗簾、後泊車警示器等，惟尾門不設電索門略為失色。睇咗咁耐Michael到底畀DelicaD:5幾多分？「80分啦！如果車頭再靚少少就好喇！」假如香港能引入有齊前後大包圍的Roadest版本那就更Perfect！</p><p>DelicaD:54WD</p><p>引擎：2,359ccMIVEC直四<br>馬力：170ps/6,000rpm<br>扭力：226Nm/4,100rpm<br>傳動：六前速CVT，四輪驅動<br>售價：$388,800起<br>查詢：27211111（環宇汽車）</p></body></html>