<html><header><meta charset="utf-8"><title>祥仔、雯女、添哥齊腳續前緣無綫篤定拍《巾幗3》</title></header><body><h1>祥仔、雯女、添哥齊腳續前緣<br>無綫篤定拍《巾幗3》</h1><p>香港免費電視牌照明年將發，戰幔在前，無綫為保一哥地位，早前已重金禮聘王晶和曾志偉幫手，分別邀請七料影后葉德嫻和劉德華回巢拍劇。無綫又積極挽留人才，據悉已成功說服金牌監製李添勝年底約滿後留任，添哥承諾每年為公司拍一部劇，實行慢工出細貨，添哥和黎耀祥更成功游說鄧萃雯再合作《巾幗梟雄3》，祥仔希望憑該劇三奪視帝，成就歷史傳奇。</p><p>最近無綫在深宵時段重播《巾幗梟雄》，掀起一幕幕柴九與四奶奶鬥智鬥力保家園的經典場面，不少上班族要晚晚捱夜追看。早前《巾》劇監製李添勝揚言今年尾會退休，更盛傳最近拍攝的《神探高倫布》會成為他在無綫的最後一部作品，加上編審張華標已過檔壹電視寫劇本，令開拍《巾幗3》的成數看似微乎其微。<br>不過世事無絕對，城市電訊、now和有線等明年有機會獲政府發免費電視牌照，身為電視業龍頭一哥的無綫將陷入一場苦戰。為打好這場仗，早前無綫已力邀王晶和曾志偉等外援拔刀相助參與新劇開發，另一方面亦籌拍一連串收視口碑俱佳的「續集」做存貨，繼《衝上雲霄II》後，添哥的《巾幗》當然成為開拍對象。無綫為挽留添哥，亦願意作出大讓步，容許他一年只拍一部劇集，最終添哥答應留低，現已開始籌備《巾幗梟雄3》，預計明年3月開拍。</p><p>李添勝：唔會係時裝</p><p>添哥昨日在電話中承認已在構思故事大綱，他說：「唔會係時裝，但年代未諗到，但一定會跟一、二輯完全唔同，會以全新人物、背景拍攝。」添哥否認高薪留任，問到是否幫手打仗？他說：「唔係，之前加咗啦！其實都係咁做，我年底都65歲，始終擔心體力、精神唔夠，大吉利是講句，唔通要做到伸直腳咩！」添哥希望由黎耀祥、鄧萃雯、敖嘉年等原班人馬演出，並會加入一些新血，他解釋：「我哋要突破框框，唔可以睇來睇去嗰幾個。」對於編審張華標未能再參與寫劇本，添哥表示不擔心質素變差，他說：「佢自己揀，冇辦法。」問到張華標可會幕後代筆或畀意見？添哥說：「一定唔會，TVB一定唔得啦。」張華標承認由台灣返港後，曾構思過《巾幗3》的故事，但因客觀因素未能參與，他昨日說：「唔失望，我都好期待新編審嘅創作，觀眾冇我都唔係問題，最緊要有祥仔同雯女。」</p><p>祥仔：希望再攞視帝</p><p>憑兩部《巾幗》兩奪視帝的黎耀祥，對於開拍《巾幗3》表示好期待，他昨日在電話中說：「如果添哥真係退休就係我哋損失，家佢一年拍一部，一定係落足心機，我都好希望可以再憑《巾》劇攞視帝，創造傳奇，都係一個歷史使命。」<br>另外，鄧萃雯前晚在銅鑼灣出席羅慧娟的新書分享會，昨日她在電話中表示有興趣接演《巾幗3》，她說：「當然有興趣啦，因為添哥係好製作人，祥仔係好拍檔，呢個係非常好嘅合作夥伴，如果個期啱、劇本好當然有興趣，大家都對第三集期待咗好耐。」<br>此外，祥仔前晚在尖沙嘴一間酒家筵開八席，豪花五位數請一班《神探高倫布》演員唐詩詠、馬賽、敖嘉年及監製李添勝等食飯，他坦言拍此劇十分辛苦，他說：「今次唔單止要上山下海，仲要不停轉造型，下次我最想拍文藝愛情劇。」祥仔笑言希望跟後生女仔做拍檔，他說：「高海寧都唔錯，或者今屆港姐，我覺得張名雅同陳潔玲都好上鏡。」<br>採訪：嵐山、王崇穎<br>攝影：陳俊強、陳志嵐</p><p>話你知：祥仔雯女巾幗情仇</p><p>無綫劇《巾幗梟雄》系列大受歡迎，鐵腳黎耀祥和鄧萃雯在兩集中都發展出一段微妙的感情。</p><p>《巾幗梟雄》<br>鄧萃雯角色：四奶奶<br>黎耀祥角色：柴九<br>背景：清朝<br>劇情：無錫最大米商的家族恩怨情仇<br>結局：柴九病逝，四奶奶陪伴在側回憶過去<br><br>《巾幗梟雄之義海豪情》<br>鄧萃雯角色：九姑娘<br>黎耀祥角色：劉醒<br>背景：民初<br>劇情：廣州經歷日本侵華，鴉片禍害，黑幫與警察角力<br>結局：劉醒含笑老死在九姑娘肩上<br><br>資料來源：《蘋果》資料室</p></body></html>