<html><header><meta charset="utf-8"><title>樂香園：出得嚟行，預咗要還！ - 海迪</title></header><body><h1>樂香園：出得嚟行，預咗要還！ - 海迪</h1><p>要數最劣質的體育股，海迪會毫不猶豫揀361度（1361）。繼去年離晒譜，賒數俾分銷商賒到去24億（人民幣．下同），周轉唔掂搞到要向「民間信託公司」借短期貸款。最後銀行借貸、發債都計唔掂數，竟然諗到去發CB，要大股東借埋貨畀基金做沽空對冲，損害現有股東利益。<br>最新半年業績，表面上361度的分銷商應付賬款，較12月時輕輕減少咗1.6億，但都仲有22億銀！海迪亦想提一提各位，服裝生意本來就有季節性，冬季貨一般較貴，所以將6月的賒數金額比12個月個數，喺有啲誤導，如果計埋呢項個因素，我完全唔覺得361度的應付賬有咩改善到！仲記得361度3月時曾向大家派過定心丸，話公司已經收返8億過期尾數喇；家一睇，可能當時真喺有收返嘅，但同時又繼續賒返差唔多錢出街囉！<br>361度半年EBITA賺少咗，但經營現金流仲大增返去14億，你以為佢收返多咗錢？唔好天真，呢個怪現象，原來只係佢以「其人之道還治其身，被人拖數所以反拖人數」，少找數畀廠家，拖長條數嚟還，現金流即刻多番。將啲數撥來撥去只呃得一時，公司最好面對現實，將谷大咗嘅生意規模回復正常。出得嚟行，預咗要還！<br>海迪</p></body></html>