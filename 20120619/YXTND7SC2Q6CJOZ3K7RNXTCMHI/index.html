<html><header><meta charset="utf-8"><title>港姐互篤越揭越臭湯洛雯蝦蝦霸霸　翻版妍希爛賭</title></header><body><h1>港姐互篤越揭越臭<br>湯洛雯蝦蝦霸霸　翻版妍希爛賭</h1><p>【倫敦直擊】香港小姐向來標榜美貌與智慧並重，今屆佳麗冇樣冇身材，被王晶狠批應全部淘汰，估不到無綫以生還者形式淘汰佳麗，更令她們互爆醜行，連智慧、品德都冇埋！其中兩大熱門湯鎮業姪女湯洛雯及翻版妍希陳潔玲都被篤爆醜行，湯洛雯被投訴蝦蝦霸霸欺負李渼琦，陳潔玲則被網友踢爆嗜賭，今次就連港姐品格都淪陷了。</p><p>無綫《2012香港小姐競選》14位候選佳麗，於香港時間前日在倫敦名勝GrosvenorSquare繼續拍外景，由於之前落敗的A組佳麗陳華鑫和鍾麗已被out，大會將B組的20歲混血佳麗李渼琦調往A組，與20歲的尤蔭蔭及卞曉帆同組，但估不到李渼琦調組後，即忍不住狂插B組隊長湯洛雯，直指遭她欺負。</p><p>「掉濕毛巾落我個袋」</p><p>早前有指湯洛雯在倫敦入住酒店期間，內衣褲四圍亂放，她前日否認說：「真係冇，內衣係公司安排，用完入落袋度還番畀公司。」湯洛雯坦言入圍後是非不斷而不開心，但現已習慣了。<br>而貌似人生教練Winnie的佳麗尤蔭蔭，亦被指為選港姐缺席大學畢業禮，她嘴藐藐說：「去唔到都冇法子，兩樣揀我梗係揀港姐。」至於被指貌醜，尤蔭蔭反駁：「人哋咁覺得都冇法子，如果我醜又點可以嚟到呢個地步？港姐係美貌智慧並重，同埋港姐係有道德，日久見人心，遲啲大家知邊個有道德。」<br>尤蔭蔭擺明言之有物，被追問下她繼續爆料說：「俾人蝦嗰個唔係我，我個樣咁惡，蝦都蝦純嗰個。」在旁的李渼琦被追問是否被同房的湯洛雯欺負，她直言：「係呀，第一日幫佢執衫，但佢又掉濕毛巾喺我個袋度，佢有好多嘢，搞到我冇位，佢霸晒啲位，我好唔開心。」</p><p>李渼琦：驚佢整蠱我</p><p>李渼琦謂已向無綫投訴，並指湯洛雯曾在房內哭泣，李渼琦說：「我有少少驚佢，驚佢整蠱我，我見佢朝早有喊，但冇同佢講嘢。」李渼琦踢爆湯洛雯的惡行時，其他佳麗在旁支持。對於李渼琦的指控，湯洛雯說：「佢真係咁講？佢好早瞓，為咗唔嘈醒佢，我索性唔冲凉，好多嘢我都同佢share用，我真係冇蝦佢，唔明點解佢咁講我。」雖然李渼琦被蝦，但她昨獲選為第三位直入決賽佳麗，總算有點安慰。<br>除了湯洛雯人前人後兩個樣，同樣是非纏身的翻版妍希陳潔玲亦愛扮friend，有人見她在旁聽到李渼琦說在B隊不開心時，她對林泳淘說：「唔開心咪走囉！」但活動結束後，她卻熱情地去擁抱李渼琦。<br>眾佳麗昨到白金漢宮拍攝，李渼琦被問到前晚返房後有否跟湯洛雯傾偈？她說：「佢冇同我講嘢，我唔想同佢有任何嘢。」湯洛雯昨日眼腫腫，問她是否喊過？她說：「喊咗少少，不過平復咗，冇諗過佢咁話我。」問她返房後有否跟李渼琦傾偈，她說：「佢調咗房，大家平時有講有笑，唔明點解佢咁多不滿。」昨日李渼琦和尤蔭蔭表現避忌，疑無綫施壓叫二人收口。</p><p>化名ling分享賭波經</p><p>另外，陳潔玲被指與已婚導演彭發關係曖昧，加上她的時裝店涉賣假貨，甚至被指整容，原來她更是賭精一名，昨有爆料指她與彭發拍拖兩年，常齊過大海賭錢。有指她在香港討論區的賬戶叫「ling_101111」，常開帖分享賭波心得，連冷門到日本職業聯賽都賭，其賭波心得深受網民認同，有網民戲稱她做「ling哥」，而該賬戶曾回帖：「同我條仔一樣wor，除咗賭，冇其他興趣，賭波賭馬，過大海玩兩手，可以咁講，我同男友做人最大的樂趣都是賭。」兩年前陳潔玲曾在多個私影論壇留下個人相片和資料招募攝影師，其電郵賬號正是「ling_101111」。　<br>採訪：王崇穎<br>攝影：黃偉雄<br><br>若讀者知道這班入圍佳麗的底細，歡迎電郵至mailto:adent@appledaily.com報料。
</p></body></html>