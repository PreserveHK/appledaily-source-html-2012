<html><header><meta charset="utf-8"><title>港式十大缺德（政商升級版） - 畢明</title></header><body><h1>港式十大缺德（政商升級版） - 畢明</h1><p>作為一個無禮城市，個人有個人的缺德，政商有政商的極品，富人高官為惡不甘後人，努力為缺德做好專業楷模、樹立工業用冇品典範，香港人生活全方位都有排嘆！<br>1.唔嫁搶嫁。《論語．為政》：「人而無信，不知其可也。」一個誓神劈願說自己N屆不參選的人，轉頭參選恨贏到狼子野心路人皆見，上一鏡說唔嫁，下一鏡扯頭髮搶嫁，說話可信性以長期即時expire為原則。又不是盛情難卻民望高，未上任就繼承了幾十萬人上街請其下台的否定，是無信無德無望中的XO。<br>2.出爾反爾。「N屆不選先生」身邊兩位複姓LC及LF的左右護法女當家，前者好打得，但其實說好退休、好做唔做講多錯多的後者仲打得。常一個招來十個打，竄擾性極強，與主子同一鼻孔出言而無信之戲。<br>3.應做唔做，港人港地，縮得就縮。不少人說，如果N屆不選先生能夠撥本市地產之亂反正，就可原諒他的一切所作所為，嘥氣。信佢一秒鐘都嫌多。<br>4.賴得就賴。高官老婆永遠是錯的，一個如是兩個如是，做得高官，一律溫碧霞：跌膊功登峰造極，出事永恆無知。德貴擔當，就係冇。<br>5.霸得就霸。誠者天之道也，誠者人之道也，誠者商之道也。地產霸權，慘無人道也，無誠可信，總之冇犯法就惡晒。但犯法就錯晒啦，仲使同你講咁多？廣告歲月中，地產廣告也做不少，時要到地盤了解以助創作，有領我們參觀工地的判頭談得投契說「我自己起的樓，我唔會住！」論盡天下地產商，那間有良心，那間的工程要投得，非喪盡天良地偷工慳料抽水縮水不可，真事，叫insidernews。<br>6.死抄爛抄。廣播霸權永無競爭，無記獨大創意牛皮停板。劇集千腔一調，綜藝50年不變，製作循環再造，一味靠抄外國劇還抄得醜過東施，觀賞性娛樂性啟發性noneoftheabove，遑論提升品味文化。<br>7.貪得狂貪。金融老千股市騙術銀行黑店，毒債、衍生賭具、財經產品偷呃拐騙，健身祈福瘦身補藥黨貪得永無厭，還有天字第一、二號貪官，廉潔奉公變傷風敗德。<br>8.濫得狂濫。濫用警權，視傳媒為封殺目標，視市民如曱甴，「噴他死」胡椒噴霧有噴無類。<br>9.客戶服務黐線。任何收費電視、寬頻服務供應商之類的熱線，有血壓高心臟病者切忌致電，否則非死必傷。接不通、冇人應，有人接答主力拒絕及幫你唔到，要終止服務更是希望工程，最有品的都必被激瘋爆粗。大企業巧取豪奪成性，訓練定一個冇誠意的部門死士負責當食箭無賴，你有幾多條血管可以爆呢？<br>10.路霸無敵。所有的交通霸主，鐵路巴士還有十惡不赦的隧道，可加不可減的吸血收費，慘得過你冇得揀，香港人的無奈。<br>明白在商言商，但也盜亦有道，如今商道比盜更賊，政道醜樣崩壞。<br>我們都愛香港，可惜香港真的不再那麼可愛。</p></body></html>