<html><header><meta charset="utf-8"><title>蘋機會：9.7吋高清平板　$1,299平挑iPad</title></header><body><h1>蘋機會：9.7吋高清平板　$1,299平挑iPad</h1><p>平板有貴有平，比較不同型號規格，有時真係俾嗰堆技術名詞嚇親！好似AMOLED、Retina等，懶深奧，計我話不如睇畫質、鬥價錢最實際。好似新返ifiveS，採用9.7吋芒、1024×768解像度，仲內置16GB記憶體，擺到明挑戰iPad2，講質素鬥過先知，但千零蚊靚價，喺平板界肯定通殺啦！<br><br>記者：陳國輝<br>攝影：伍慶泉<br>模特兒：Irene@Zmodel</p><p>IPS靚芒　色彩細緻</p><p>如果每次買機之前都先了解各種技術名詞，睇怕你我都變成專家！好似呢部ifiveS（五元素），個朵一定無Apple、Samsung咁多人識，但唔緊要，因為佢自稱採用IPS芒，唔單止闊度達到9.7吋，而且解像度同為1,024×768，硬件、規格幾乎都照足iPad2嚟打！<br>表現又係咪咁堅？小記搵咗部iPad2作比較，假如打開同一張相，會發現無論色彩、亮度以及細緻度，大家都非常接近，但係當你拎佢到戶外，或有強光嘅地方，問題便速速現形！原因係ifiveS屏幕非常反光，即使我去到旺角朗豪坊等室內場所，一樣反到照鏡咁樣，而且好易印滿指紋；好彩，畫質及價位方面搭夠，加番唔少分。</p><p>打機頗順　播片微窒</p><p>睇相當然無問題，而作為一部Android平板電腦，佢可以升級上4.0.3，都算有交代喇！特別一提係，小記試用ifiveS玩《MegaJump》，雖然撈Game時間花咗成4至5秒，但反應與速度表現對辦，並無因為配置單核心CPU弄致拖慢部機；而煲劇方面，整體流暢性就只屬一般，尤其播高清少女時代MV嗰陣，出現咗輕微窒格，可幸情況唔算嚴重；但以千零蚊機價嚟講，配置上有齊200萬像素鏡頭、16GB記憶體並可支援microSD記憶卡等，呢個價位除咗買部法國Archos之外，相信其他大牌子都唔止呢個價！</p><p>ifiveS（$1,299）</p><p>系統：Android2.3<br>處理器：ARMCortexA8<br>記憶體：內置16GB/支援microSD卡<br>屏幕：9.7吋IPS<br>體積：243×190×9.3mm<br>重量：580g<br>查詢：ProLink（29891180）</p><p>各廠鬥靚芒技術<br>Retina密度高</p><p>果迷最欣喜若狂嘅屏幕規格，蘋果更將之引伸之更大嘅新MacbookPro度。特色係具備超高像素密度嘅液晶屏，能夠將960×640的分辨率壓縮到一個3.5吋屏幕內，令細芒都有高畫質。<br><br>代表型號：iPhone4S</p><p>S-AMOLED耗電低</p><p>由Samsung研發嘅SuperAMOLED技術，最先出現喺GSII上，屬於自發光體屏幕類別，比舊規格AMOLED提升18%亮度，特點係耗電量低，而且光亮度極高，亦可減低陽光嘅反射，整體望落更易於閱讀。<br><br>代表型號：GSIII</p><p>IPS新進化</p><p>1996年由日立研發推出，其實佢即係傳統屏幕技術，即TFT的進化版！特點係可視角度較闊，提升至170度，打側睇都無問題，而且顯示反應極快，色彩也接近真實情況。<br><br>代表型號：LGP880</p></body></html>