<html><header><meta charset="utf-8"><title>靚佬湯拋女</title></header><body><h1>靚佬湯拋女</h1><p>俾老婆姬蒂荷姆絲拋棄嘅湯告魯斯，竟然搵個女Suri出氣，拋個女落水！唔係，靚佬點捨得虐待個金叵羅呢？佢兩父女只係喺佛羅里達州迪士尼玩水，Suri要老竇凌空拋佢落水做深水炸彈，靚佬仲肉緊到捉住個女隻腳嚟錫。Suri今年秋天就會入一間世界性學校讀小學，仲會去到嗰間學校嘅中國分校學中文喎。</p></body></html>