<html><header><meta charset="utf-8"><title>薛凱琪為紅館騷失百萬</title></header><body><h1>薛凱琪為紅館騷失百萬</h1><p>薛凱琪昨日接受新城訪問，今年7月將會舉行紅館處女騷的她，坦言為個唱已推掉不少電影和劇集，損失七位數字。問到她會否覺得心痛？她說：「錢方面梗係痛，不過心靈方面超滿足，實現咗自己嘅心願，真係多謝公司同好多導演嘅支持。」她更表示在演唱會前有意推出散文攝影集。</p><p>贊成新協議</p><p>對於有指無綫有意與五大唱片簽新協議書，只需七日前通知可亮相其他電視台兼可以在無綫打歌，Fiona說：「我都係睇報紙先知，冇人同我講過呢件事，但係如果係真嘅，一定係好事，每一個電視台對歌手嚟講都好重要，一首三分半鐘嘅歌，背後係用咗好多人力物力，我哋梗係希望可以多啲人睇到。」<br>採訪、攝影：何慧斯</p></body></html>