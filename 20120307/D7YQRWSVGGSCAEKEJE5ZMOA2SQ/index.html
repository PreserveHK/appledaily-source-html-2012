<html><header><meta charset="utf-8"><title>片場OnCall箍馬國明胡定欣為愛甘做老臨</title></header><body><h1>片場OnCall箍馬國明<br>胡定欣為愛甘做老臨</h1><p>早前有傳胡定欣為與馬國明（馬明）復合而主動要求一起出埠工作，又行奶奶政策博好感。原來定欣為求復合，在馬明去年拍攝無綫劇《OnCall36小時》期間頻頻探班，甚至甘願為馬明降呢做老臨，在上周《OnCall》中便驚見定欣扮醫生過鏡6秒，可見她愛得相當癡纏。</p><p>馬國明與胡定欣08年合作《舞動奇跡2》撻着，但有傳馬明難頂女友公主病，最終於年前提出分手。不過，定欣一直勁冧被視為圈中筍盤2號的馬明，故一直未願放手，努力箍煲，除不願搬離跟馬明只是一街之隔的太古城屋苑外，月前更有報道指定欣主動向無綫爭取跟馬明一起到新西蘭工作，增加埋身機會，又指她針對馬明孝順性格行「奶奶」政策博好感。可惜馬明分手意決，定欣終決定放手，並於今年1月搬離太古城寓所。</p><p>做手術過鏡六秒</p><p>原來，定欣為與馬明復合，除爭取跟馬明出埠工作和行奶奶政策外，身為無綫花旦的她，更甘願降呢為馬明與楊怡主演的《OnCall36小時》充當老臨。在上周四播映的第14集《OnCall》中，有一幕醫生和醫護人員在手術室做手術場面，記者赫然發現定欣着住醫生袍做手術，雖然當時她戴上口罩僅露出雙眼，出鏡僅得6秒，也沒有半句對白，但不難認出定欣。<br>據知，去年馬明拍攝《OnCall》期間，定欣已不時往探班，某次她到錄影廠探馬明，便主動提出為該劇做老臨，足見她對馬明愛得相當癡纏。<br>記者昨日致電定欣，對於在上周《OnCall》中做老臨，她直認不諱說：「哈哈哈！玩吓啫，咁都認得到？咁犀利？我係貪玩啫，因為遮剩對眼，先夠膽玩吓。」記者指當日定欣做老臨沒人工收，她承認未有收取分文，並謂：「玩得就唔係計呢啲，我同德哥（監製潘嘉德）感情又好好，同一班導演都好熟。」問當日是否探馬明班？定欣未有否認，但就有點口窒窒說：「其實廠入面好多人都識，純粹入去……佢哋拍嗰個手術室都拍咗好多日，好多同事都識得，啱啱有break就入咗去，諗住淨係見對眼，不如試吓玩吓。」再問是否探馬明班？她謂：「好多人都識，探好多人，哈哈！」</p><p>自爆緊張有啲驚</p><p>問當日探班是否仍是馬明女友身份？定欣說：「呢啲唔講啦。冇諗過個鏡頭咁明顯，可能自己喺呢行做咗一段時間，觀眾對自己個樣好熟悉，所以淨係睇對眼都認得出。」她形容當日拍攝十分緊張和「有啲驚」，怕自己做手術過程不夠專業，幸有其他曾獲醫生指導的演員和工作人員教路才順利完成拍攝。<br>《OnCall》監製潘嘉德昨承認定欣探班時順道客串，但就強調：「為表示對醫護人員嘅尊重，我哋喺手術室裏面，佔咗99%以上都係用自己演員去演醫護人員，而唔係用臨時演員，我唔係話臨時演員唔好，但佢哋冇受訓練，我哋亦唔夠時間挑選，所以單喺手術室起用自己演員，令到開支大咗，呢部係我哋誠意之作。」<br>採訪：林妃</p><p>爆結局：魚頭戀修成正果</p><p>《OnCall36小時》下周五（16日）大結局，這兩周結局劇情講述做事認真的一件頭（馬國明飾）漸漸融化剛強的魚仔（楊怡飾），但同時一件頭獲魚仔的妹妹美雪（黃智雯飾）垂青，兩姊妹同時愛上他。美雪遂使出陰招，刻意在魚仔面前錫一件頭而令姐姐主動退出。雖然一件頭向魚仔表白，但魚仔因不想爭而拒絕了他，另一邊廂，一件頭也婉拒了美雪的愛意，最後美雪降服了花弗的炳燦（袁偉豪飾），成為一對。</p><p>魚仔腰生瘤</p><p>魚仔的腰生了腫瘤，一直隱瞞不讓人知道，只得洋葱（羅仲謙飾）因撞破她看醫生而得知其病況；其間一件頭的弟弟意外過身，令他受到重大打擊，魚仔忍着病痛扶持一件頭重新振作。一件頭度過人生難關後，才知悉魚仔患病，他鼓勵和支持魚仔面對惡疾，最終二人走在一起。至於曾對魚仔癡心一片的洋葱，則與實習醫生晶晶（張慧雯飾）互生情愫。<br>採訪：丁寧</p><p>小八卦：木偶奇遇　變男人手</p><p>楊怡時大時細的「木偶鼻」，在《OnCall36小時》固然搶去不少注意力，不過，她的玉手原來也同樣變幻莫測。在前晚《OnCall》中，楊怡拿着手提電話，讓垂危的羅蘭透過電話視像親睹孫仔正式當醫生的過程。原本楊怡玉手皮光玉滑，又塗上淡色指甲油，但當鏡頭拍攝closeup時，楊怡玉手忽變了男人手，皮膚粗糙之餘，原來的美甲和紅色手錶也消失，明顯該鏡頭是之後找人補拍。<br>採訪：林妃</p></body></html>