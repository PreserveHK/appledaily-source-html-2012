<html><header><meta charset="utf-8"><title>有話兒：宣萱盛女唔憂嫁</title></header><body><h1>有話兒：宣萱盛女唔憂嫁</h1><p>娛樂圈多盛女，有人力爭上岸搶嫁豪門；有人則為演藝事業拼搏到底，下月便42歲牛一的宣萱去年7月與拍拖兩年多的外籍獸醫Ruan分手，感情雖處於空白期，但她不愁寂寞，生活充實，隨時準備投入新感情，上演真人版《盛女愛作戰》，誰說不是人生如戲。　撰文：比華利</p><p>性格爽朗的宣萱，向來敢愛敢恨，她不愛高調晒幸福，但遇上真愛必全情投入。宣萱的感情路不算崎嶇，只是她邊行邊改變方向，以致遲遲未抵目的地。狗癡宣萱09年邂逅年輕4歲的獸醫男友Ruan，譜出寵物情緣，外間均看好他們會結為夫婦，可是去年卻忽然甩拖。失戀的宣萱當時用上「冰封三尺，非一日之寒」來交代分手原因，速戰速決，理智斬纜。</p><p>考慮為魔童效力</p><p>過去一年，宣萱專注工作，在無綫的最後一部劇集《飛虎》近日熱播中，雖結束賓主關係，但她對娘家始終有深厚情義，宣萱說：「我哋仲會傾合作，另方面王維基都有邀請過檔，我都有興趣。拍咗咁多年戲，我希望畀空間自己可以多選擇，先揀想拍嘅劇本同角色，重質多於重量。」宣萱數數手指，過去半年推了中港至少五部劇集，以她現在身價計算，荷包最少損失7位數字。<br>宣萱卻不覺肉痛，樂得趁「休拍期」享受人生，這段期間聘請了私人教練操練身體，人也變得容光煥發，不過也得追問是否另有愛情滋潤，她甜笑說：「真係冇呀，但我ready，呢排休息緊，有時間就見吓朋友，佢哋猛同我批命，又幫我安排飯局。」<br>經歷過多次離離合合，宣萱鎖定了擇偶條件嗎？她坦言：「冇一定，最緊要大家click到。」期待另一半是帥哥嗎？宣萱耍手擰頭：「千祈咪太靚仔。」對於寵物情緣未能開花結果，宣萱也覺惋惜：「唔開心梗有，大家咁大個，唔啱快啲分開，唔好拖拖拉拉。」</p><p>「想嫁一定有得嫁」</p><p>單身宣萱再度落入盛女行列，她說：「盛同剩都好，我唔介意人哋點講，最緊要自己生活得開心。呢一刻我敢講，我想嫁一定有得嫁，但我唔認為人生一定要結一次婚。如果要勉強自己，咁我寧願做盛女，我清楚自己想要乜，我要真嘅開心，結婚對象唔夾會好痛苦。」<br>隨着人生閱歷增加，宣萱想法也變改，大爆10年前有恨嫁衝動，她說：「30幾歲時曾經好恨嫁，好想結婚生仔，但家呢個感覺冇咗。我覺得唔一定結婚，但每個人身邊要有個伴。」宣萱表示雙親近年也放棄向她催婚，反而日前她出席一個慈善活動，席間有一位婆婆肉緊捉着宣萱的手，苦口婆心催婚，令她有窩心感覺。得到陌生婆婆的鼓勵，宣萱已準備就緒踏上盛女愛作戰之路，迎接她的Mr.Right。<br>攝影：陳志嵐<br>髮型：BluedyWongofHairCulture<br>場地：Grappa'sKimberley</p><p>人質王　想挾持人質</p><p>宣萱在過去18年不停埋首演藝工作，有心水清網友發現她演過的不論古裝或時裝劇，被挾持做人質的舊橋竟然不停翻炒再翻炒，計埋最近《飛虎》中她遭出軌同僚李成昌挾持用槍指嚇一幕，宣萱已在幕前被挾持過多達24次，堪稱「人質王」，據知稍後《飛虎》還會有她被挾持片段，她更可破一劇連續兩次被挾持的紀錄，足見編劇的創作已現乾塘。<br>人質王宣萱習慣幕前被挾持，已演到麻木，她笑言編劇不妨創新讓她扮匪徒，出手挾持別人。不過，以宣萱纖瘦身形來說，要替她安排人質對象也絕對有難度，看來身形的骰的王祖藍是最合適人選，宣萱制服對方，也讓觀眾覺得合情合理，她聽後即忍不住笑了出來，並說：「咁樣好侮辱佢，我諗6呎以下男對手，我都應付到嘅。」</p><p>想演壞蛋</p><p>外表硬朗的宣萱不時被安排扮演女強人或律師等專業人士，對她來說已沒新鮮感，她期待可突破扮演雙重性格的壞蛋，宣萱說：「好多監製話我個樣唔壞，唔敢畀我扮壞人，怕唔夠說服力，但我真係好想試吓，挑戰吓自己演技。」</p><p>寃家變情侶　撻着馬神</p><p>《飛虎》收視和口碑都不錯，劇情集中交代馬德鐘（馬神）率領飛虎隊員闖關破案，各隊員感情線着墨不多，但宣萱扮演的O記女督察將因過份投入工作，致婚前無暇陪未婚夫揀鑽戒，未婚夫不幸在珠寶店遇上悍匪身亡。</p><p>另類方法演督察</p><p>宣萱事後雖藉工作麻醉傷痛，但牛角尖越鑽越深。馬德鐘察覺到她心理上留有陰影，勸喻她面對之餘，也協助宣萱跳出框框，結局會交代二人由寃家變情侶。<br>宣萱與馬神外形合襯，她大讚馬神每次開工都做足功課，令拍攝順利。宣萱表示首次演女督察，為突出角色性格有點小聰明，她說：「我盡量唔用過往好多人演督察時，愛打眼色指揮人做嘢嘅小動作，我嘅角色內歛啲。」<br>知己知彼，宣萱也留意以往演過女警的藝人，她說：「蔡少芬同關詠荷嘅陀槍師姐都演得好。」</p></body></html>