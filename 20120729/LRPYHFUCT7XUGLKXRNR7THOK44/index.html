<html><header><meta charset="utf-8"><title>中環在線：上市前掟錢搶侍應　翠華月月派花紅 - 李華華</title></header><body><h1>中環在線：上市前掟錢搶侍應　翠華月月派花紅 - 李華華</h1><p>酒樓、餐廳真係越嚟越難請人！最近睇求職廣告發現小南國（3666）請一位兼職侍應，時薪50蚊，高過法定最低工資28蚊好多，打算上市嘅翠華茶餐廳，兼職侍應時薪亦要三十幾蚊，長工月薪近萬，仲要每月派花紅，真係搶人搶到七彩。<br>成日聽人講話政府舊年實施最低工資後，好多後生仔寧願走去做保安，貪份工舒服啲，人工咁上下，搞到食肆呢類勞動密集行業好難請人。幾位酒樓同茶餐廳負責人都話，家周圍都請緊人，好多人計過條數唔願做長工，鍾意做兼職，貪工作時間靈活，佢哋惟有出高啲價錢請兼職，酒樓兼職時薪通常要45至50蚊，茶餐廳就三十幾。</p><p>兼職時薪30幾蚊</p><p>翠華個請人廣告亦大大隻字寫話招聘大量兼職，負責人話唔同地區嘅分店，侍應人工都有分別，兼職大概三十幾蚊；長工8000至9000蚊，港島區人工高啲，8000至1萬蚊，另外會按表現每個月分花紅，最多有成千蚊。<br>行內人都話翠華係比較願意出錢請人，你睇翠華餐牌上面啲嘢，賣乜價錢就知啦！喺中環鏞記對面嗰間翠華，要買滿100蚊先有得送外賣㗎，幾咁高消費！華華真係好期待睇翠華本招股書，好想知道佢嘅毛利率究竟有幾高！<br><br>李華華<br>mailto:LiWaWa@AppleDaily.com</p></body></html>