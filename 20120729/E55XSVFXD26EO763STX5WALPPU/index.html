<html><header><meta charset="utf-8"><title>馮仁昭四圍超：薰妮揭遭夫虐打離婚 - 馮仁昭</title></header><body><h1>馮仁昭四圍超：<br>薰妮揭遭夫虐打離婚 - 馮仁昭</h1><p>憑歌曲《每當變幻時》成名嘅薰妮將演出舞台劇《麗花皇宮》，原來佢嘅人生就好似佢首飲歌嘅歌詞咁，一半樂事一半令人流淚，佢年前患咗紅斑狼瘡症痛不欲生，曾想過死，仲欠朋友成百萬，不過薰妮視呢啲挫折係考驗，仲會努力迎接，過咗一關又一關。<br>薰妮把磁性聲音唱《每當變幻時》唱到深入民心，都幾風光，但佢日前接受港台車淑梅訪問時，把聲就好沙啞，原來佢近年健康麻麻。薰妮話佢之前做割子宮手術，手術冇問題，但輸血輸咗個紅斑狼瘡症畀佢，抵得痛嘅佢都痛到忍唔住叫，所以曾經想過死，家病情都幾反覆，但佢相信好多嘢自有安排，個人仲變得樂觀。</p><p>欠債百萬</p><p>薰妮又透露多年前佢從事金融嘅老公因愛飲酒，曾醉後失控打咗佢四次，有次仲將佢成個拎起掟埋牆30幾次，最終離婚收場。不過薰妮話對前夫仲有感情，始終佢係一對仔女嘅爸爸。另外，薰妮家仲欠朋友成百萬債，原因係多年前佢日本籍姐夫因癌病醫到傾家蕩產，但姐姐唔想放棄，所以薰妮幫手問朋友借錢畀姐夫去北京醫，可惜姐夫最後都係要走，薰妮就努力工作還錢。</p></body></html>