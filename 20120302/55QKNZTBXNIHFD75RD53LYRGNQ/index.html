<html><header><meta charset="utf-8"><title>蘋機會：DC隔空掟相　20秒即睇</title></header><body><h1>蘋機會：DC隔空掟相　20秒即睇</h1><p>睇劉謙隔空飲水、隔空取物技驚四座，但始終都係掩眼法嘅魔術嚟啫。今日Sony玩嘅Magic就實牙實齒得多，最新Cyber-ShotHX30V，內置Wi-Fi傳送，唔止可以將靚相即時隔空掟落手機，連平板、Notebook甚至屋企部電視都可隔空連接，使乜將記憶卡抆嚟抆去呀！<br><br>記者：陳國輝<br>攝影：林栢鈞</p><p>通食無線裝置</p><p>查實坊間有唔少具備Wi-Fi傳輸嘅Accessory，但講到內置喺DC，仲能提供畀所有Wi-Fi裝置使用，都算少見。當你用HX30V影好相之後，㩒個Menu掣就可以啟用隔空傳相功能，以Wi-Fi無線連接手機之類嘅裝置，拍完嘅心水靚相可即時掟出去，全程只不過約20秒就搞掂。<br>除指定照片，你仲可一次過揀多張相掟落Wi-Fi裝置，需時幾耐，就要視乎Wi-Fi訊號強弱。試玩當日，我哋就以手機、平板以及電視作示範；三類裝置之中，LCD-TV過相速度較慢，但如果你屋企用緊Bravia系列，佢就提供多一項幻燈片播放模式，畀你一邊睇靚相、一邊播放背景音樂，好正！至於過相最快算係手機裝置，唔止支援AndroidOS，單撈專用App之後，連iPhone亦可變成隨身電子相簿，好方便。</p><p>鏡面超薄玩襯色</p><p>發佈會中TX系列都有新機，其中感覺勁Fancy嘅TX200V，表層採用鏡面物料，而1,820萬像素鏡頭以及閃燈等「礙眼」配置，亦通通隱藏於「鏡」內；反轉背除咗見到紅、藍或銀色嘅邊框，屏幕還採用輕觸式設計，全程操作近乎一篤走天涯，減少按鍵佔用嘅空間，齋睇賣相，已經相當靚仔吸引。<br>想再誇啲，仲有體形勁Slim嘅TX66，號稱光學防震DC中全球最薄，只有12.2mm！計我話，佢好色嘅一面更甚得女仔歡心，提供紫、銀、白、粉紅和金共五隻色，還追加「水彩畫」以及「插圖」兩款Effect，玩味甚濃。</p><p>實試隔空掟相</p><p>感光元件：1,890萬像素ExmorRCMOS<br>光學變焦：20倍<br>光圈：f3.2-5.8<br>感光度：ISO100-3200<br>屏幕：3吋TFTLCD<br>主要功能：3D模式、HDR繪畫特效、10幅連拍<br>查詢：Sony（23452966）</p><p>同場加映：DV豪投100吋</p><p>DV支援拍片、播片理所當然，但加埋投影功能，就夠晒創新兼實際！呢款HDR-PJ760VE外表同傳統DV無甚分別，但屏幕內就收藏一個投影鏡頭，可投射出最大100吋嘅畫面，啱晒成班老友齊齊睇！另外，佢仲係第一部採用平穩光學防震技術嘅DV，就算邊行邊拍，都可以將影像震動問題減到最輕。</p></body></html>