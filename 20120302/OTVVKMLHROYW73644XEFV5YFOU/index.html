<html><header><meta charset="utf-8"><title>華仔自製天王椅冧阿婆</title></header><body><h1>華仔自製天王椅冧阿婆</h1><p>由葉德嫻（Deanie姐）、劉德華主演的《桃姐》前晚在中環舉行首映禮，將做父親的華仔為避談家事，刻意做「阿媽」Deanie姐背後的男人，不時拿她做擋箭牌避話題。華仔在現場又大顯紳士風度，並半蹲下自製天王椅給客串《桃姐》的關婆婆坐在他大髀上。</p><p>由許鞍華執導的《桃姐》前晚在中環IFC搞首映禮，除了劉德華和葉德嫻兩位主角，到來捧場的還有蔡少芬與張晉、陳法蓉及羅蘭等，而片中華仔演的Roger之真身及有份客串的長者亦有到場支持。</p><p>搵阿媽擋駕</p><p>今次首映是為中風基金籌款，早前承認太太朱麗倩懷龍女的華仔在現場風騷非常，他更邀請在片中有份客串的關婆婆到場睇首映，不過華仔粉絲關婆婆在現場顯得有點疲累，華仔即半蹲下自製天王椅，讓關婆婆坐在他大髀上。<br>六月當爸爸的華仔在現場不時被追問感受，一向少談家事的華仔即做了「阿媽」Deanie姐背後的男人，除不時執阿媽口水尾答問題，被問有關老婆的事時即縮在Deanie姐身後。<br>問華仔之後的頒獎禮會否如常出席？他說：「因為杜琪峯嘅《盲探》要開工，但未知幾時，所以到時會喺度，都會出席。」記者直接問華仔會否撞正太太六月的預產期？他只說不知道，亦不肯回應會以太太還是工作為先，提到應要以家事行先時，他就說：「有合約，要就佢哋，唔係俾人告好麻煩。」</p><p>工作較重要</p><p>華仔又不肯回應有消息指他購買千萬豪宅，並笑言很多陷阱，之後繼續發揮傳媒本色說：「呢啲唔傾，乖啦，得啦，你哋做番自己嘢。」Deanie姐笑言不會教華仔生仔經，更醒目地為華仔打圓場表示應談電影話題。<br>採訪：楊潔雯　攝影：黃文偉</p></body></html>