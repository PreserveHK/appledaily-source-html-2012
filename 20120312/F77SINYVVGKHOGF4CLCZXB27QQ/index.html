<html><header><meta charset="utf-8"><title>蘋機會：打機笑淫淫　全因着燈Alien</title></header><body><h1>蘋機會：打機笑淫淫　全因着燈Alien</h1><p>電腦機箱同人一樣，燕瘦環肥乜都有，但真係型到見得吓人嘅，就可遇不可求，尤其悶到爆嘅原廠機。Dell最新AlienwareX51，就相當異「型」，鏡面機箱三面都有彩燈，顏色仲可以隨你喜好配襯，邊用電腦邊閃燈，招積到連自己都忍唔住笑！<br><br>文：逃姐<br>攝影：潘志恆<br>Model：Rika@GME淘女郎</p><p>襯出八千種燈「色」</p><p>之前採用IntelSandyBridge處理器嘅AlienwareM17x，贏過PCMagazine「2011最佳遊戲手提電腦」獎項，同門M11x亦撈番個亞軍，所以Alienware喺打機界有一定江湖地位。新成員AlienwareX51瘦身成功，機身屬同系列最細，跟XB360相差無幾，同時可以橫直任擺，適合小巧房間之用。另外，機身採用黑色磨砂漆面，融合深色電鍍物料，賣相已經贏盡桌面電腦界，再配合《AlienFX》程式，更可自定機身三盞彩燈嘅顏色，左右兩盞喺機側，正前方嗰盞喺異形Logo對眼度，最爆係有成20種燈「色」任君選擇，左配右搭最多有成8,000種燈光組合，真係要幾型有幾型。<br>原廠機比砌機優勝之處，係有好多度身訂造實用程式，好似呢個《AlienAdrenaline》，玩家可建立單獨配置檔案，針對個別Game而儲存一堆自定Setting，例如可在啟動遊戲時停用不必要嘅程式，甚至開埋打機攻略網頁等，Set好後㩒吓個掣就有一條龍服務。</p><p>打機王無「窒」病</p><p>AlienwareX51配備第二代IntelCorei系列處理器，以及NVIDIAGeForceGT顯示卡，玩家亦可選配更高階嘅GTX顯示卡強化遊戲表現。介面配置包括Wireless-N高速無線上網、可連接3D電視及藍光碟機嘅最新HDMI1.4、USB3.0等，其他規格為8GB記憶體、1TB的7,200轉硬碟同7.1音效系統連SPDIF數碼輸出。官方測試，以高級設置同1080p高清運行《Battlefield3》時，有成34fps速度，而我哋試玩《COD》時亦好流暢，聲畫一致唔在講，就算敵人三五成群出現，均全無「窒」病，果然係電腦打機王。</p><p>DellAlienwareX51桌面電腦</p><p>處理器：IntelCorei5（可選i7）<br>晶片組：IntelH61<br>顯示卡：1GBGDDR5NVIDIAGeForceGT545<br>機箱尺寸：343×95×318mm<br>重量：5.49kg<br>網上折後價：$7,999起（不連屏幕）<br>訂購： http://www.dell.com/hk/p/alienware-x51/fs </p><p><br>Dell首款Ultrabook登場</p><p>Ultrabook大軍壓境，好多廠牌都已推出相關型號，而Dell陣營亦終於有Ultrabook見街。DellXPS13跟其他牌子Ultrabook比，雖然唔係同尺寸機種中最平，但就係13吋機款中最薄最細，而且用上碳纖製作機身底座，比鋁合金更輕更好手感。</p><p>DellUltrabookXPS13</p><p>處理器：i51.6GHz<br>屏幕：13.3（1,366×768）<br>硬碟：128GBSSD<br>體積：316×205×8mm<br>重量：1.36kg<br>售價：$10,999</p></body></html>