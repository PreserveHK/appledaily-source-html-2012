<html><header><meta charset="utf-8"><title>一周兩件：英皇國際翻半番 - 錢雋</title></header><body><h1>一周兩件：英皇國際翻半番 - 錢雋</h1><p>英皇國際（163）揸住唔少超筍物業，又有唔錯售樓成績，。英皇NAV4.1元，現價（1.36元）折讓近67%，折讓又係心動嗰隻。英皇喺銅鑼灣羅素街，揸咗唔少投資物業，呢個地段，係祖國自由行必遊嘅消費熱點，條街物業估值不菲。而嚟緊日子，集團又有嚟自淺水灣海灘道投資物業投入服務，加埋跑馬地英皇駿景酒店計劃重建豪宅，另太子道西及干諾道西住宅項目，NAV繼續有又重秤空間。又英皇三個港島主打樓盤，累銷過30億銀，集團家陣總市值，都不過50億，樓盤變現好豐厚。隨住項目落實2012和2013年度入賬，英皇業績繼續肥仔水。呢轉住1.3元撈一轉，博英皇PB收窄到0.5倍，唔係好過份，但集團價見兩蚊，已經翻半番。</p><p>中國製藥折讓大</p><p>中國製藥（1093）因為維生素C大跌價，剛公佈2012年度首季業績見紅，兼發埋盈警，半年度都可能見紅。集團喺黎明前黑暗，業績未TurnAround時，最新NAV折讓59%，有唔錯折讓墊底，有得諗吓。呢轉以金融海嘯價1.24元做兜底價，同樣博PB收窄到0.5倍，集團見1.93元，又係另一隻中短線博翻半番精選。<br>錢雋</p></body></html>