<html><header><meta charset="utf-8"><title>林瘋了 - 左丁山</title></header><body><h1>林瘋了 - 左丁山</h1><p>紐約尼克隊之控球後衞（pointguard）林書豪（JeremyLin）自哈佛畢業，加入NBA之後，因身矮（六呎三吋）兼來自沒資格參加NCAA籃球賽的哈佛，不被重視，2010年選秀時，飽受冷落，最後算係佢「鄉下」嘅屋崙市金州勇士隊因位於三藩市灣區，華人眾多，於是人棄我取，收留咗佢，但長期將佢放在冷板櫈，出場機會極少，通常只在垃圾時間先至放佢出場打一兩分鐘。上季球季結束後，立即將佢炒魷，今季季初NBA停賽，林書豪無班可落，侯斯頓火箭隊因姚明腳傷退役，想話搵一位華裔球員代替，竟然叫林書豪去「試工」，但一到NBA球季重開，就覺得佢冇用，叫佢鬆人，最後紐約因為隊內有三大內線明星，但缺乏控衞分波供應，隊內之戴維斯已老且傷，碧比無復當年勇，第三名係無名小子，居然心血來潮，簽埋林書豪，但合約到二月七日期滿，隨時可以炒佢。林書豪當年在PaloAlto中學領軍取得全加州高中乙組冠軍，唔申請籃球獎學金入一啲以籃球著名嘅大學，只想加入佢嘅夢想首選UCLA，但UCLA唔收佢，只有哈佛布朗取錄，立即自費入學哈佛，帶領哈佛隊在IvyLeague籃球賽取得佳績，雖然如此，IvyLeague不以籃球著名，即使係哈佛球星，都被NBA球隊視為阿四，冇興趣。照計佢在哈佛主修經濟學，打波四年之餘，仲攞到GPA3.1，去大公司搵工都得啦，偏偏選擇要在NBA流離浪蕩，成無主孤魂，去到紐約，唔知可以留幾耐，唔敢租屋，在細佬屋企瞓客廳梳化，可以講得話有堅毅不屈、為興趣而奮鬥嘅個性。<br>好啦，紐約隊戰績不佳，教練自己面臨炒魷危機，前三名控衞冇鬼用，於是賭一鋪，比賽輸波落後之時搵位大後備上陣，點知林書豪一戰成名，二戰轟動，三戰威震紐約，四戰湖人大明星高比拜仁，投入三十八分，高比甘拜下風，於是紐約以至美國吹起JeremyLin旋風，創出新詞Linsanity（insanity就是瘋癲前面加個L，可譯為林瘋）。一位芝加哥大學韓國裔博士生話，「亞裔開始受重視，始於七十年代Bruce，95年Jackie，2000年Yao，今天有Lin，凡亞裔都覺得興奮！」如果Lin以後能夠繼續表現出色，佢簡直係奇貨可居，NBA及體育商錫到佢癲，乜唔係呀，哈佛華人球星，對中國市場簡直可以芝麻開門！</p></body></html>