<html><header><meta charset="utf-8"><title>金手指：澳元貴但唔沽得 - 孫柏文</title></header><body><h1>金手指：澳元貴但唔沽得 - 孫柏文</h1><p>上個禮拜，孫柏文喺澳洲因交通遇到嚴重問題，所以搞到脫稿，在此要衷心多謝周顯兄拔筆相助，亦向有關同事們道歉。<br>澳洲之遊，大開眼界且得一結論，澳元離譜。呢次旅程，最主要係要感受澳洲經濟狀況，同𠵱家喺香港後生群爆紅嘅working holiday計劃。<br>落飛機攞咗架租車後，就開車搵朋友。揸咗陣後喺公路旁有間七仔，咁就入去買汽水，點知一doot，一支喺我深水埗屋企樓下士多賣4蚊嘅減肥可樂，要33蚊港紙一支！仲要間間都係咁貴。</p><p>資源豐富掘極都有</p><p>澳洲已經去到一個除鐵礦、A1和牛外，冇嘢係價錢上有競爭力嘅地步。最令我有咁感覺嘅一刻，就係第二晚瞓backpackers旅舍12人一間房時，有個美國仔同房吹水時慨嘆一句：「呢到乜F嘢都好F貴。」連美帝代表都咁講，我呢個被其餘11人視為強國嘅代表，就好想諗點沽爆澳元。<br>不過回港後再諗，呢個盤唔做。原因好簡單，澳洲掘極都有，真係吹佢唔脹。就如長沽日本政府債買日本政府爆煲券一樣，長沽長輸制唔過。</p><p>至於去澳洲做工嘅work holiday計劃，我親身訪問幾個來自香港同台灣嘅參與者。其中香港來嗰位女仔曾係《蘋果日報》編輯，以前揸筆搵食，現揮屠刀喺屠場宰牛。<br>我只可以話，如果你冇喺外國生活、留學過，就一定要去。因為呢位港女成熟程度、處事方法都大大改進，淨係英文勁咗好多都值回出國時間。佢話家參加我哋獅子山學會搞嘅國際研討會，都完全聽得明。連鄉郊地方人工高、儲到錢嘅好處都唔使講。不過最重要係，你去到外國做嘢，先知點解香港得，唔使再做嗰啲吓吓開口「要政府學外國」嘅廢青。</p><p>孫柏文<br>獨立股評人<br> http://facebook.com/shuen <br>本欄逢周二刊出</p></body></html>