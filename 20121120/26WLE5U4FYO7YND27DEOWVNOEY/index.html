<html><header><meta charset="utf-8"><title>有生意唔敢接 - 左丁山</title></header><body><h1>有生意唔敢接 - 左丁山</h1><p>一間老牌公司發盈警，原因幾特別，據蔡東豪在爽報講，就係因為人手不足，請唔到工人！嘩，呢件新聞若在西班牙發生，會被視為天下奇聞，西班牙年青人失業率超過五成，整體失業率在百分之二十五以上，周街工人冇工做，巴塞隆拿嘅「魯營」球場坐滿有近十萬人，內裏可能有二萬五千人係失業漢，如果佢地可以來工作而又識得飛機維修嘅話，香港呢間公司大可以發盈喜通告。<br>呢間公司就係港機工程（044），幾年前左丁山買賣過佢嘅股票。有一位親戚兩代在港機工程工作，加埋有五十年，收入十分穩定，但第二代工作二十幾年之後，逐漸唔見到有年青人入行跟佢學師，已隱約覺得唔妥，驚住一啲技術會在本港中斷、失傳。港機工程在十月八日嘅營業聲明話，公司業務穩定，但因為熟手技工及半熟手技工，特別係機艙裝修方面，由於唔夠人手嘅關係，唔敢接生意，例如2012下半年及2013年上半年只有一百一十萬工時（man-hour）可供應用，但2012年上半年嘅維修訂單有一百一十六萬工時，因此有單不能接，生意量已到極限，盈利當然增長有限。<br>左丁山好早就知道港機工程缺乏人手，事實上，成個機場都缺乏勞工，好多工冇人做，對香港年青人嚟講，根本冇失業呢回事，只要讀不上大學就退而思其次，去學師，做學徒起步，學到一技傍身，就唔怕冇工做。建造業工人宣佈大幅度加薪之後，電梯維修業大公司「迅達」（Schindler）願意在2013年為全體員工加薪三次，加幅至少百分之十三點五！<br>與此相比，一啲銀行猛話裁員，一啲工種嘅薪水比較低，但一般稱之謂「藍領」嘅行業就非常缺乏年青人入行！一位親戚當年因會考成績不佳，走去學木工，依家成為師傅，開工要過千蚊一日至肯制，佢一位同學會考及格走去做文員，最初以為幾好，點知近年公司不斷將後勤工作外判至馬尼拉、深圳、廣州等地，佢好驚職位不保，心理有壓力。近日見到樂施會調查（不知用甚麼方法）香港貧窮，指不少人月收少於三千四百元，呢類恐怕係老人家啩，不能作準，樂施會如有心反貧窮，不如周圍宣傳，勸年青人學做技工啦，如此掃貧，有效過要求政府派錢！<br></p></body></html>