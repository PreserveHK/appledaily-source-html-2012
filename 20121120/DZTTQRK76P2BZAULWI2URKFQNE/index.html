<html><header><meta charset="utf-8"><title>中環在線：「鬥唔過政府」<br>Ken Sir要沽貨 - 李華華</title></header><body><h1>中環在線：「鬥唔過政府」<br>Ken Sir要沽貨 - 李華華</h1><p>現代教育（1082）主席Ken Sir（吳錦倫）向來投資物業有道，今年初沽凱旋門大宅門單位勁賺7100萬，之後掃入牛池灣峻弦同大埔天賦海灣兩件貨，成個樓市大好友咁，點知佢最近轉咗view，話怕咗政府，要減磅套現。</p><p>聞股價潛水即封嘴</p><p>Ken Sir噚日難得現身主持股東會，即刻問佢買唔買樓，點知佢話沽緊貨，「政府政策係好重要，個人係鬥佢唔過。」唔通Ken Sir曲線撐CY嘅房屋政策有料到？<br>雖然個人投資轉向，但公司投資又唔係咁講喎。皆因現代教育今年7月攞3680萬買入旺角信和同旺角中心幾個單位，Ken Sir撐呢單刁，話入貨後美國推QE3，物業賬面價值升唔少，股東應該滿意。之但係，公司股價自舊年上市以來潛水76%，咁點先？Ken Sir就話：No comment！</p></body></html>