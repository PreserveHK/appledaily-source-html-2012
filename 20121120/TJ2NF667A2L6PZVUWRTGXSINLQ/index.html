<html><header><meta charset="utf-8"><title>綠葉王：王俊棠惡足30年</title></header><body><h1>綠葉王：王俊棠惡足30年</h1><p>高大威猛的王俊棠，人稱棠哥，演繹反派可說是手到拿來，沒有一個監製不收貨，不過棠哥其實是「唔出聲嚇死人，出聲就笑死人」。79年入行拍過電影，直至97年入無綫，棠哥才發現自己最大弱點是記對白，尤其是當年飾演鰲拜，簡直是攞佢命！熱愛唱歌的他更會開演唱會，歌影視瓣瓣有佢份。撰文：黃曉妍<br><br>入行前，王俊棠跟鄺美寶做模特兒，當時還有梁家輝，一起為澳門第一屆時裝展行騷，棠哥笑指當年的他十分貪靚；另一邊廂，他在disco工作，有次李修賢走到disco找他拍戲，當年是79年，就這樣，棠哥踏上電影圈之路。棠哥說：「第一部《流氓公僕》演反派，要我背面全裸，冇所謂啦，自己身形OK，又黐晒膠布，淨係睇到pat pat。之後好多電影都係搵我演反派，冇辦法，個樣衰。」<br>外傳棠哥曾是譚詠麟保鑣，他否認說：「邊有可能呀！」又有傳他是李修賢旗下萬能影業公司演員，棠哥說：「我冇簽萬能，我唯一簽就係TVB，我唔鍾意俾人綁住，覺得好無謂，我家都係俾TVB綁住。」</p><p>拍劇凸顯弱點</p><p>談到拍戲的難忘事，棠哥憶述跟樊少皇合作《初生之犢》，他尷尬笑說：「我俾樊少皇打，我識鬼打咩，識打都未必夠佢打，佢隻腳真係好犀利。拍戲係有武指，大家都度好晒位，佢喺我側邊用腳踢埋嚟，我就用手去擋，點知擋高咗，我睇咗兩個禮拜跌打，咳都痛，傷咗氣門，第二次又打到另一邊，好彩淨係踢上面。」<br>拍戲受傷視作等閒，即使痛得要死，也要忍痛上陣，棠哥說：「喺泰國拍外景，我喺兩層樓高嘅屋頂跳落嚟，地下只係鋪咗一塊榻榻米，我落地嗰陣拗柴，我冇得郁，腫晒，好少少都要繼續拍。我仲要喺水果市場坐住快船，企喺船頭揸住條繩好有型咁，但當時我痛到死，冇辦法，拍戲受傷係人都試過。」</p><p>拍電影拍到97年，機緣巧合下棠哥加入TVB至今：「90年我開咗間卡拉OK，嗰陣我已經識好多電影人同電視人，有次個同事帶監製鄺業生落嚟，我就咁拍第一套劇《陀槍師姐》。」棠哥發現自己越拍越唔識做戲，他說：「電視用三部機拍，電影就單機拍，如果唔影你，你就唔使做戲，但電視要繼續畀反應，越做越知自己唔得，第二套《鹿鼎記》飾演鰲拜，呢套攞我命喇，文言文，從未讀過咁難讀嘅對白，成頁紙，又要黐鬚，又要壓低把聲講說話，記對白記到我癲。好多場戲都喺大殿上，好多前輩喺度，初初拍講到一半，但三機拍又要記行去邊個位、幾時點樣轉身，當時我仲未控制到呢樣嘢，半頁紙唔得，NG再嚟，讀到半頁紙嘅一半，又再嚟，最後都係要分開拍。」</p><p>奸角深入民心</p><p>棠哥未有灰心，默默克服自己的弱點，他表示回到家，對住鏡練習，他認為自己有了畫面才去演繹，不能夠死記對白。由於樣子太有威嚴，大部份角色都是反派，但監製王心慰給他轉型機會，拍了《烈火雄心》、《天幕下的戀人》、《愛．回家》等，他笑說：「不過王維基搶走咗好多人，所以又叫我做番反派，可能我演奸角太深入民心，監製會放心。」<br>講到唱歌，相信大家都會想到《歡樂滿東華》之全台藝員卡拉之星大唱遊，棠哥參與多年，為慈善機構籌得不少善款。棠哥自小喜歡唱歌，笑言已當自己是歌手，06年曾與李龍基、大L、威利舉行「四大哥王演唱會」。提起威水史，棠哥擔任張琪朗演唱會嘉賓時合唱《縴夫的愛》，他說：「呢首歌好hit，YouTube點擊率有四萬幾（應該是五萬幾），好犀利，啲人話我唱女聲都OK，因為我反串唱。」此外，棠哥今晚在荃灣大會堂舉行演唱會，屆時曾航生和馬蹄露擔任表演嘉賓。</p></body></html>