<html><header><meta charset="utf-8"><title>私駕路：混能都咁辣　打入健力士</title></header><body><h1>私駕路：混能都咁辣　打入健力士</h1><p>靜咗近十年，日產另一專走高檔路線嘅品牌Infiniti，又再在港發力，繼火氣房跑M37S後，今勻輪到M35h上陣。極盡豪華、360匹馬力固然唔講得笑，叻過同廠兄弟嘅，係搭載油電混能系統，0-400m加速更打入健力士紀錄，邊個話混能唔跑得？<br><br>記者：徐影龍　攝影：黃子偉　模特兒：King@M.Spy</p><p>豪氣又窩心</p><p>自從回歸香港打響頭炮後，好多港人已認知到，Infiniti專攻豪華富貴級別，你可能覺得車款陌生啲，但偏偏欣賞佢畀到我新鮮感。車身起伏線條、醒目鷹眼頭燈，M系外形年輕中帶點成熟味，而且骨子裏有齊頂級性能同豪華設備，加上售價比同級歐系抵玩。<br>今次的新車M35h尺碼4,945×1,845×1,500mm，車頭鬼面罩同頭唇無大佬M37S咁惡，配上HID加Xenon頭燈，感覺溫文高檔。講豪華度，內櫳大量桃木裝飾，車廂、中控台、門內側等全部鋪上高級皮料，8吋高清大芒配搭9.3GB硬碟，多多歌都擺得落。當然冷暖電控椅同電天窗已屬指定動作，更窩心係連軚盤都有發熱功能，仲有Forest Air空氣清新系統等，嚟緊天氣轉凉、空氣轉差都無咁驚。<br></p><p>火氣大油耗低</p><p>對比M37S，首款混能車種M35h雖然引擎容積細咗，但配搭67匹電馬達後，360匹總馬力卻比M37S還要多40匹！3.5公升 V6偈搭尾驅，0-100km/h加速僅需5.5秒，跑車性能級別，可以想像到在大清有幾好玩；毋須超速，肆意狂放急收，齋爆一小段直路同眾多彎位，已感受到操控上嘅優越性，而且NA偈加速夠線性，無Turbo嘅延遲弊病，順住條氣嚟加速，駕駛感覺相當良好。M35h的實力有多勁，由它今年打入健力士紀錄，進一步得到證明！V6偈高性能車，係咪每腳狠踩都要花大錢？咁又未必，託混能優勢，M35h綜合油耗僅為7L/100km（即約$1.2/km），碳排放只係159g/km，達到「低碳高嘆」嘅優點，玩車之餘，對藍天都算有交代喇。</p><p>Infiniti M35h</p><p>引擎：3,498cc V6<br>馬力：302hp/6,800rpm<br>扭力：350Nm/5,000rpm<br>電馬達：67hp<br>傳動：七速+/-波箱、後驅<br>售價：$868,450<br>查詢：2756 9123（Infiniti HK）</p><p>Check!：全球加速最快混能車</p><p>講到M35h最巴閉嘅，都係今年八月在英國Santa Pod Raceway賽道中，大玩「零四」加速（0-400m），以平均時間13.9031秒，打入健力士紀錄，比寶馬M3只慢0.1秒，成為全球「零四」加速最快混能車！</p></body></html>