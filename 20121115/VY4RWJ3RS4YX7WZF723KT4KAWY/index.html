<html><header><meta charset="utf-8"><title>Mr.打波有火<br>Ronny起踭批中MJ</title></header><body><h1>Mr.打波有火<br>Ronny起踭批中MJ</h1><p>【土瓜灣】樂隊Mr.五子感情要好，平日夾band之餘，亦會相約做運動，加上佢哋明年1月會喺紅館開騷，所以近日加緊鍛煉身體同練氣，日前Ronny、MJ、Dash同Tom撇甩Alan，喺土瓜灣band房附近嘅籃球場打波，Dash同Ronny聯手大鬥Tom同MJ，雖然佢哋友誼第一，但落到球場都冇面畀，Ronny交波時仲唔小心向MJ批咗一踭，Ronny即時道歉。</p><p>打咗差唔多45分鐘，流晒汗嘅Tom除衫赤裸上身繼續玩，最終Dash同Ronny輸波，佢哋被罰做掌上壓同跑圈，贏波嘅Tom同MJ好鬼得戚，仲騷擾Dash同Ronny做掌上壓。<br>其實Mr.為咗演唱會都付出好多，以往佢哋會各自做gym操弗，但今次為咗令大家更團結，佢哋約埋做運動增進感情，不過日前Alan要忙住搞新碟先唔得閒一齊打波。<br>採訪：馬建華<br>攝影：陳俊強</p></body></html>