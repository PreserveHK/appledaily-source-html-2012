<html><header><meta charset="utf-8"><title>黐脷筋旁白促政府發牌<br>王維基怒爆電視機</title></header><body><h1>黐脷筋旁白促政府發牌<br>王維基怒爆電視機</h1><p>「電訊魔童」王維基申請免費電視台牌照近三年，遲遲未獲發牌，早已招兵買馬日日燒銀紙的他越來越心急，繼早前多番出口術催政府外，昨再度出招，在自己的微博上載一段有關電視台的介紹片，似要藉公眾向政府施壓，不過片中王維基講自己對製作要求最高，偏偏片段的旁白卻黐脷筋，大煞風景。</p><p>王維基近日多次在公開活動中就遲遲未獲發牌照向政府施壓，王維基昨日在微博繼續出招，上載了一條逾7分鐘的影片，一開首便有大隻佬出場打爆電視機，擺明車馬心急開新電視台，短片還簡介有黃日華、張可頤、盧海鵬、廖啟智、鮑起靜等超過200位藝人加盟，投資超過30億元，還大晒部份已拍劇集的片段。</p><p>自知高風險</p><p>短片中王維基講出心底話：「我哋希望以認真態度做啲高水準嘅製作，我哋嘅要求係最高嘅，前面嘅路係好難行，可能好艱辛，風險好高，大家覺得可能係冇可能嘅事，我相信未必一、兩年就成功，但我相信專注做十年、二十年係會成功嘅。」<br>雖然王維基揚言要以認真態度製作高水準節目，要求甚高，但偏偏此宣傳影片做旁白的仁兄卻說話黐脷筋，令觀眾聽得不太舒服，大煞風景。</p><p>拒網上播劇</p><p>城電遲遲未開台，又有多部電視劇已製作好或製作中，若仍長時間未能開台，會否考慮在網上播劇呢？城電發言人Jessie在電話中說：「我哋最想係喺電視台播，唔希望要網上播，但進一步就話唔埋，好在我哋嘅劇集都冇時間性，通常拍劇都會喺一、兩年後播，所以希望最遲明年可以開台播。」<br>另有傳王喜之前到美國拍追風節目《挑戰》已在RoadShow播映，但城電否認其事。<br>採訪：丁寧</p></body></html>