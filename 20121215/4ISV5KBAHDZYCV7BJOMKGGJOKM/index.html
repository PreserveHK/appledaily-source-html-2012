<html><header><meta charset="utf-8"><title>反駁管制遊行論<br>吳綺莉暗寸成龍讀書少</title></header><body><h1>反駁管制遊行論<br>吳綺莉暗寸成龍讀書少</h1><p>成龍日前亂噏指香港要管制遊行，被網民鬧爆，吳綺莉昨日和小龍女參觀立法會，反駁成龍遊行論，她指香港人應享有言論及遊行自由，又暗寸成龍讀書少，吳綺莉說：「我哋呢一代唔係個個都受過教育。」她深信香港市民是理智行事。</p><p>成龍早前接受訪問透露上億萬身家，但將來不會分給女兒小龍女一分一毫，吳綺莉之後表示不關心，習慣自己照顧女兒。她昨日帶了小龍女及兩個同學仔參觀立法會，吳綺莉表示是地產界議員石禮謙代安排立法會導賞。成龍日前接受內地周刊訪問，批評香港變遊行之都，政府應管制遊行，更盲目表示任何人做特首都會「支援」，言論一出，即引起網友炮轟。提到成龍的管制遊行論，吳綺莉昨日極不認同，她說：「我覺得香港係有言論自由，不嬲係咁，如果政府做得好，啲市民唔會鬧。」</p><p>「唔係個個受過教育」</p><p>管制遊行，變相打壓言論自由，她說：「我覺得香港市民係理智嘅，遊行係有原因。」隨即忍不住暗寸成龍， 她笑笑口說：「我哋呢一代唔係個個都受過教育，出嚟遊行一定有理由，唔會無端端出嚟囉，有時間唔好去燒嘢食！」至於對現時特區政府的評價，她就指全球經濟欠佳，也無完美的政府，港府至少比希臘好，而吳綺莉做訪問期間，小龍女就全程幫媽咪影相。<br>成龍昨晚和曾志偉在澳門出席新片《十二生肖》在亞太影展的活動，成龍重申自己出發點是為香港好，承認自己不時辭不達意，他說：「作為香港人，無論特首、領導人都好，都係為香港好，每個人有不同意見，你可以唔贊同我，但我會尊重你，但你哋都要尊重我，我有時會辭不達意，但唔係唔為香港好。」成龍更指自己也有言論自由，叫大家尊重他，他說：「我出發點係為香港好，我都有言論自由，別人批評咪由得佢，我唔睇，都唔會唔開心，成龍今時今日係唔會唔開心！」</p><p>成龍：我見義勇為</p><p>問成龍就算票房欠佳都不會不悅？他說：「我有世界票房，我見義勇為，想做就做，做得啱唔啱就唔知，但出發點係好。」而成龍昨午在微博上載個人照，自我感覺良好一番，他寫道：「每個人戴上帽子和眼鏡擋上臉都那麼有型，或者我本來就那麼帥。」近期同樣是非纏身的曾志偉，表示和成龍互撐，但他說：「我很佩服他，很敢講，但他那時應該在睡覺吧！」<br>採訪：林俊謙（香港）、魯萍（澳門）<br>攝影：黃文偉（澳門）</p></body></html>