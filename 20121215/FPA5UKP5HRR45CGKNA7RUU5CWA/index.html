<html><header><meta charset="utf-8"><title>票選視帝視后　趕絕實力派</title></header><body><h1>票選視帝視后　趕絕實力派</h1><p>【萬千星輝頒獎典禮之賽制漏洞】無綫小生花旦在後晚舉行的《萬千星輝頒獎典禮2012》爭獎，無綫今年玩新賽制，其中最佳男主角、最佳女主角和最佳劇集接受公投，看似全民普選，但實則這個賽制玩死實力派，皆因偶像派吸納年輕粉絲，號召網上投票易過借火，最終視帝視后人氣遠蓋演技，明趕實力派入末路。</p><p>無綫《萬千星輝頒獎典禮2012》的視帝視后候選名單中，林峯、黃宗澤和馬國明等偶像派佔大比數，他們一旦發動粉絲勢力，必可造就攞獎機會，相對來說，黎耀祥和劉松仁等實力派的粉絲屬上了年紀，不會踴躍網上投票，票源也遜於偶像派。就是本報舉辦的「2012萬千星虧頒獎典禮」走勢，選民意向也是林峯封帝、佘詩曼稱后，最佳劇集則《天與地》呼聲最高。</p><p>李司棋指有漏洞</p><p>對此現象，07年視后李司棋昨在電話說：「有可能，好似我唔識電腦，想去投票都冇投。不過我相信實力派唔會計較賽果，唔會將位置睇得咁重。」但她也直指這賽制有漏洞：「公司今年後應會有新方法改進。」米雪昨在電話說：「是但啦，最緊要拍嘅劇觀眾鍾意。」夏雨說：「唔係一人一票又話唔公平，家一人一票又話唔公平。但如果我今年選，都可能蝕咗小小水。」</p><p>候選視帝視后馬國明、徐子珊、楊怡和陳茵媺昨在將軍澳為台慶頒獎禮拉票。子珊自爆在《雷霆掃毒》飯局上，已向高層梁乃鵬和樂易玲拉票，可有找新老闆陳國強？她笑說：「未見到佢，有到實拉，所有人都唔放過。」日前子珊被拍到拜神求獎，她說：「我冇宗教，八婆仔吓，如果得個桔，都叫盡咗力。」有指公投不利實力派，她說：「今日有報道話米記（米雪）同阿姐（汪明荃）領先，佢哋贏出都好，佢哋儲落嘅fans咪仲多。」楊怡則說：「最終答案都係觀眾揀，應該都公平。」她又堅持不投緋聞男友羅仲謙，楊怡說：「我將佢嗰票投咗畀古明華。」<br>剛在大馬得視帝的馬國明昨又在灣仔出席活動，他力撐賽制說：「點會唔公平，阿Mo（陳豪）、祥仔（黎耀祥）同松哥（劉松仁）都潛藏大班fans。」但網上公投集中年輕粉絲，他笑說：「我知好多阿爸阿媽fans都叫仔女幫手上網投票。」黎耀祥也不擔心公投失票，他昨說：「我相信幾紅嘅藝人，佢嘅得票都去唔到一百萬，但新賽制可以睇到觀眾鍾意乜嘢角色同戲種。」</p><p>阿佘缺席頒獎禮</p><p>無綫非戲劇製作總監余詠珊昨被問到未來5年會否繼續一人一票賽制，她說：「睇吓順唔順利，應該都會嘅。」說到此舉似對資深藝人不公，余詠珊並不認同：「家講緊過百萬人投票，邊有人有咁多fans呢？」此外，視后大熱佘詩曼因工作，後晚將缺席頒獎禮；至於大熱最佳劇集《天與地》的幕後孖寶，仍在職的戚其義會亮相，但離開的編劇周旭明則不會到場。<br>採訪：張俊銘、何慧斯、文國駿<br>攝影：黃偉雄、林德雄</p></body></html>