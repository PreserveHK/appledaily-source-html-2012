<html><header><meta charset="utf-8"><title>全城相士預測　邊個做特首</title></header><body><h1>全城相士預測　邊個做特首</h1><p>特首曾蔭權衰收尾，卸任在即被爆接受富豪款待搞到一身蟻，而新任特首將於下月25日揭盅，選戰風雲一觸即發。唐英年、梁振英、民主黨主席何俊仁均已遞表參選成為特首候選人，新民黨主席葉劉淑儀亦磨掌擦掌爭取選委支持兼發表政綱，距離下周三閂閘只有幾天時間，老牌愛國份子曾鈺成仍未去馬，使選戰仍有變數。表面上有5位候選人可供選擇，但講到尾，香港市民對特首戰亦只是有得睇無得揀。香港人未能掌握命運，求神問卜也未嘗不可，本報記者請20位堪輿學家、相士和塔羅牌大師作出預測，當中民望勁插水的唐英年竟率先獲投10票，有大多數支持者，梁振英有4票，緊跟其後。<br>採訪：比華利、陳玉琼</p><p>曾鈺成</p><p>出生日期：1947年5月17日（64歲）<br>生肖：豬　星座：金牛座<br>配偶：伍嘉敏<br>花名：太空成<br>學歷：香港大學數學系學士<br>是非：最近傳有人準備發放曾鈺成任職老師時的黑材料</p><p>梁振英</p><p>出生日期：1954年8月12日（57歲）<br>生肖：馬　星座：獅子座<br>配偶：唐青儀<br>花名：狼英<br>學歷：布里斯托理工估價及地產管理學位<br>是非：捲入西九未有申報利益衝突事件<br><br>＊獲292個選委提名</p><p>唐英年</p><p>出生日期：1952年9月6日（59歲）<br>生肖：龍　星座：處女座<br>配偶：郭妤淺<br>花名：龍豬<br>學歷：美國密西根大學心理學文學士<br>是非：最近捲入婚外情及僭建風波，民望插水<br><br>＊獲378個選委提名</p><p>葉劉淑儀</p><p>出生日期：1950年8月24日（61歲）<br>生肖：虎　星座：處女座<br>配偶：葉文浩（已歿）<br>花名：掃把頭<br>學歷：美國史丹福大學管理碩士<br>是非：任保安局局長期間強行推行廿三條，促成50萬人上街</p><p>何俊仁</p><p>出生日期：1951年12月1日（60歲）<br>生肖：兔　星座：人馬座<br>配偶：鄧淑儀<br>花名：鐵頭仁<br>學歷：香港大學法律系學士<br>是非：民望一直處於低位<br><br>＊獲183個選委提名</p><p>麥玲玲　心水特首：唐英年</p><p>「唐英年本身屬龍犯本命年刑太歲之象，代表有唔少衝擊，容易有是非口舌，可幸佢一生有長輩同貴人扶助，加上面相好有福氣，下巴開闊有力，代表一生福星高照，往往少勞多得。而唐生嘅太太，有一雙腰果眼，代表艱難環境中仍能樂觀面對，有幫夫之象。梁振英雖有越戰越勇之象，但面相太單薄，貴人運弱。」</p><p>黎漢持　心水特首：曾鈺成</p><p>「如果曾鈺成有份入閘，一定係曾鈺成當選，今屆特首曾蔭權，嚟緊仲係姓曾世界，佢有呢個命，而且佢喺立法會咁耐，最了解政府運作，但就嫌佢瘦咗啲太削。何俊仁就最冇機會，樣唔夠霸氣。唐英年就恃住有後台撐腰，但佢下巴太窄，衰喺晚年，下巴唔夠氣勢。梁振英下巴有氣勢，但冇政治本錢，又眼大無神。」</p><p>李居明　心水特首：葉劉淑儀</p><p>「術數嚟睇，女人管治香港比較好，由英女皇時代開始已成定律，女人配合到香港，葉劉淑儀有霸氣，唔會有咁多是非，就算唐英年或梁振英當選特首，一定要搵葉劉做政務司，由佢管理公務員，壓得住啲投訴，而且經歷過23條衰過，葉劉已經唔怕衰。」</p><p>李星瑭　心水特首：梁振英</p><p>「佢家個樣同幾年前真係變咗，梁生個下庭好靚，兩顴飽滿，佢嘅運走咗出嚟，呢啲係相由心生，一個人行善積福，面相同性格就會跟住改變，大家不妨對番梁生嘅舊相，佢個樣真係同以前分別好大。」</p><p>李丞責　心水特首：唐英年</p><p>「唐唐今年犯太歲，正好特首要為港人操勞效力，同時又受好多壓力，完全符合條件，過往好多政要如董建華同奧巴馬，佢哋當選都咁啱係自己生肖嗰年，所以犯太歲未必唔好。」</p><p>司徒法正　心水特首：唐英年</p><p>「我幫佢哋五人都起過卦，以唐英年嘅卦象係歸一數，換句話說佢打回原形，去番原來地方，所以唐生呼聲一定最高，加上唐生係馬形臉，呢種臉相未必做到一國之君，但登上地方首長冇問題。」</p><p>鍾應堂　心水特首：唐英年</p><p>「唐英年相好，有官相，額高飽滿，中央好信任佢，是非搞唔到佢，佢只係俾人整蠱。梁振英唔得嘅，額窄，冇官相。」</p><p>區仲德　心水特首：唐英年</p><p>「唐英年當官命，官架裏面有機會、有成就，但小人當道，口舌較多，但今年行月德貴人運，貴人高照，99%必勝而回，成個命格睇嚟冇得輸。」</p><p>車婉婉（星座）　心水特首：梁振英</p><p>「梁振英屬獅子座，美國總統奧巴馬都係獅子座，獅子座嘅人有領導者風範。獅子座缺點係有時衝動，但領導人要考慮好多嘢，所以佢哋好需要團隊幫助，如果梁生有個好團隊，更加有優勢。」</p><p>吳佩孚　心水特首：唐英年</p><p>「唐英年條命係王者之命，佢合主東方，比肩局，東方代表共產黨，比肩即兄，代表唐生背後有好大靠山，無肩不出，雖然佢呢排是非多，但一切唔受損，絕對唔影響佢稱王。」</p><p>林炳南　心水特首：唐英年</p><p>「唐英年係目字面相，主攻平穩，雖然佢係面臨風波，但一定會平穩度過。相對梁生係鷹鼻，佢鼻孔外露，會遇到好大風浪。唐生眼神又好夠定，佢生肖屬龍，今年犯太歲，但好快平息。」</p><p>鄭智恒　心水特首：梁振英</p><p>「梁振英行緊官星大運，唐英年只不過行緊財運，兩者比較兩位都係叻人，但唐英年健康比較差。曾鈺成就完全唔係材料，睇到佢本身有暗病，腎臟、前列腺同尿道、風濕關節有問題。」</p><p>陳天南　心水特首：唐英年</p><p>「唐英年係秋天出世嘅木，雖凋，但今年龍年行東方木盛氣局，好旺唐英年，助佢有做官氣勢，相對金旺需要火嘅梁振英，碰啱今年係水局，水抗拒火，氣勢減弱。」</p><p>轉姐（數字測運）　心水特首：唐英年</p><p>「唐英年號碼係7，佢先破壞，後建設，今年幸運數字係7，所以唐生成數最高，無論有幾多負面新聞，都係最佳人選。梁振英號碼係６，工作有權力，但太冷，一刀切。」</p><p>徐緣　心水特首：曾鈺成</p><p>「肖龍嘅唐英年五行屬木，本來好大機會，但併落五行屬火嘅曾鈺成，佢嘅火好旺，八運又行火，全部對手都唔夠佢嚟，佢真係要快啲報名參選。」</p><p>JanJan（塔羅牌）　心水特首：唐英年</p><p>「雖然唐英年好多負面新聞，暫時睇唔到有影響，仲睇到唐生後面有好大勢力，後台好大好大。不過，睇到唐生當選後，民怨四起，葉劉淑儀就一定唔得，背後有小人，而且幫她嘅人唔得力。」</p><p>楊志紅（塔羅牌）　心水特首：梁振英</p><p>「開咗牌局，梁振英嘅三張牌，過去一張係寶劍9牌，代表佢過去要醒覺，家嘅一張牌係權杖牌，代表佢有權杖充滿生機，呢張牌完全顯示佢做特首嘅曙光，最後一張未來嘅牌雖然係死神，但千祈咪俾佢嚇窒，主要代表新舊交替，打破舊嘅先有新嘅輪迴。」</p><p>蘇民峰</p><p>「唔講啦，我家好少評論。」</p><p>楊天命
</p><p>「唔係好方便回答。」</p><p>莫文蔚爸爸莫天賜
</p><p>助手代為回覆：「莫Uncle今年冇推算香港特首，亦唔打算推算。」</p><p>得票總計</p><p>＊訪問了20名相士，其中3人拒絕預測。</p></body></html>