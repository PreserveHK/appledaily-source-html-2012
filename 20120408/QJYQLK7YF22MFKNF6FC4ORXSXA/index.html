<html><header><meta charset="utf-8"><title>新特首有迷功 - 左丁山</title></header><body><h1>新特首有迷功 - 左丁山</h1><p>選舉之後，一啲「知識分子」與西方傳媒（包括經濟學人）都以為梁振英上台，會打破香港大亨與政府之舒適關係（cozyrelationship），勢將帶來轉變，受平民歡迎，此乃淺薄之見。香港一百七十年來以商貿為生存、求存主要條件，一九五○至一九八五年有輕工業興起，乃拜內地閉關自守之賜，八二年後本港工業開始北移，三十年來香港又回復商業貿易港地位，再加上出生於七十年代初之金融中心，繁榮更進一步，而金融中心之所以興旺，係拜中國改革開放，國企民企「走出去」之賜。可以咁講，一九五○至今共六十二年，無論港英政府或特區政府對香港最大貢獻，就係有自知之明，唔阻住地球轉，只係緊守本份，方便國際資金、本地資金自由投資，盡量利用中國大陸局勢轉變所帶來之機遇。<br>在此情況下，政府必然被標籤為「親商」（pro-business）。梁振英之競選口號係「穩中求變」，求甚麼變，大家仲未知，但一啲人話聽見個「變」字就零舍興奮，以為有「變」就係對富裕階層打壓，對平民階層好，社會財富分配得更加公平。睇番歷史，一九四九、五○年時，上海市人民，全國人民夠認為有變便是好，打倒資本家地主便是好，均富便是好，怎料到將上海富豪、鄉間地主打到跪玻璃之後，全國會一貧如洗，均富變成均貧，爹親娘親不如毛主席親。<br>左丁山天生不信任無內容之變，無社會基礎之變，自認係改良派，不是革命派。梁振英之身份可疑，求變之說可疑，葫蘆裏不知道賣甚麼藥，難以安心。佢說話太滑，最識玩弄文字之上文後理，實在難以令人信服，必須睇清楚佢會點樣做，點樣麻醉對手。譬如左丁山一向支持興建高科技焚化爐，以解決本港堆填區不足之問題，但梁振英在競選時講一句不贊成，啲環保團體就開心晒，笨蛋議員陳淑莊去立法會竟然鬧邱騰華：新任特首都唔贊成起，你做乜要將焚化爐議案提上立法會？立法會因此擱置此議，留待梁振英發落，啲議員咁容易上當，以後監察「梁特首」施政時，靠晒《蘋果》咯（見沙膽虹與李怡之文章）。
</p></body></html>