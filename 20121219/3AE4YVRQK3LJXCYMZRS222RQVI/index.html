<html><header><meta charset="utf-8"><title>林峯台慶食白果　攞歌王補數</title></header><body><h1>林峯台慶食白果　攞歌王補數</h1><p>【萬千星輝頒獎典禮2012之補獎呵番】無綫《十大勁歌金曲頒獎典禮》將於明年1月舉行，據知這是最後一屆勁歌總選，無綫將扯頭纜全力搞四台聯頒，首屆頒獎禮將於後年6月一人一票普選歌王歌后；前晚林峯捧蛋收場，據悉無綫會在末屆勁歌總選頒最受歡迎男歌星呵番，讓他首嚐歌王滋味。<br><br>林峯前晚在無綫頒獎禮中連輸最佳男主角和我最喜愛的電視男角色，全晚坐冷板慘食白果，最慘fans以為偶像贏梗，帶定香檳慶祝，不過林峯離開電視城時，fans亦唔嘥香檳照開，認真攞景！之後林峯去灣仔出席徐子珊的慶功宴，問失去視帝有冇失落？林峯說：「冇，不過令身邊朋友失望。」</p><p>想請葉德嫻睇騷</p><p>雖輸掉無綫視帝，但他在本報舉辦的萬千星虧頒獎禮奪視帝，林峯無奈道謝，對於普選視帝視后全城關注，林峯說：「對演員係鼓勵，自己平常心，祥仔（黎耀祥）係我尊重嘅前輩，遺憾未合作過。」林峯還多謝頒獎的葉德嫻讚他靚仔：「我想請佢睇演唱會，仲想同佢講我係實力派。」問會否轉攻樂壇獎項？林峯說：「我冇將重心放喺頒獎禮。」<br>台慶頒獎禮完結，《勁歌》總選將於明年1月13日舉行，據知，無綫為呵番親生仔林峯，會將最受歡迎男歌星獎頒給他作補償，被犧牲的古巨基獲亞太區最受歡迎香港男歌星，至於容祖兒則8奪最受歡迎女歌星創紀錄，而亞太區最受歡迎香港女歌星揀無可揀，消息指可能由今年獲傑青的關心妍奪得。之前有傳無綫想普選歌王歌后，高層余詠珊回覆本報：「趕唔切。」而無綫助理總監（音樂及綜藝科）陳家揚說：「勁歌唔會停辦，係好多歌星嘅平台。」</p><p>後年搞四台聯頒</p><p>由於無綫跟四大唱片合約未解決，近年《勁歌》總選星光暗淡，據知無綫決定後年棄搞總選，扯頭纜搞四台聯頒，暫定2014年舉行，上月四台開會，同意四台聯頒於每年6月舉行，不影響年初的三台頒獎禮，消息指四台聯頒以普選制頒發逾30個獎項，包括歌王歌后、20首金曲等，無綫承擔所有製作費。<br>採訪：丁寧</p></body></html>