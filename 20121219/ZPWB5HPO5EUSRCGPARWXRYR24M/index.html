<html><header><meta charset="utf-8"><title>魚樂無窮：信利目標二字頭 - 唐牛</title></header><body><h1>魚樂無窮：信利目標二字頭 - 唐牛</h1><p>今屆TVB（511，電視廣播）頒獎禮，多個大獎標榜以全民投票形式選出。黎耀祥撼低無綫契仔林峯，再膺視帝，加上神劇《天與地》奪得最佳劇集，成功博得全城掌聲，網民洗版狂賀。睇賽果，TVB意圖力挽民望，打破「一台獨大，派對鍾意點玩就點玩」說法，新增嘅傑出演員大獎，更係安撫員工嘅新產品。TVB一反常態，當然同政府籌備增發免費電視牌照有關，有競爭先有進步，實在錯不了。<br>講番股市，港股繼續高位整固，但個別股份依然亮麗，好似主打液晶顯示器嘅信利國際（732），噚日一棍創出今年高位，值得跟進。今年首9個月賺3.9億銀，按年增長7.6%，智能手機日以繼夜推出，對顯示器及觸摸屏需求有增無減，現價年度化市盈率僅9倍，絕對有上調空間；首3季派息5仙，假設末期息同舊年一樣，全年息率達4.4厘，防守力一流。信利昨收1.70元，搶高12%，以此偏低估值計，見2字頭絕非難事。<br><br>唐牛</p></body></html>