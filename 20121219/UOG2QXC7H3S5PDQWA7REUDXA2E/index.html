<html><header><meta charset="utf-8"><title>馬國明失視帝　贏得朱晨麗</title></header><body><h1>馬國明失視帝　贏得朱晨麗</h1><p>【萬千星輝頒獎典禮2012之愛情得意】娛圈筍盤買少見少，無綫小生馬國明自去年跟胡定欣分手後，感情懸空，他日前在大馬封視帝，可是前晚無綫頒獎禮卻失落視帝，只得我最喜愛的電視男角色。與此同時，馬國明近日卻被爆撻着合作拍《名媛望族》的去年港姐冠軍朱晨麗，馬國明失獎卻得新女，算是塞翁失馬，焉知非福！</p><p>馬國明憑無綫劇《On Call 36小時》早前在大馬榮封視帝，可是前晚在無綫台慶頒獎禮中卻未能乘勢連中兩元，最後只得我最喜愛的電視男角色獎。現年38歲的馬國明09年撻着胡定欣，兩人去年分手，近日有傳翻撻，不過原來馬國明與上屆港姐冠軍朱晨麗因合作拍攝無綫劇《名媛望族》而互生情愫，他上周五被發現做朱晨麗的柴可夫，拍拖往撐枱腳。</p><p>讚馬國明人品好</p><p>馬國明被視為娛圈筍盤，他跟朱晨麗在《名》劇中扮演夫婦而戲假情真，有傳他親暱為女方改了「Morning朱」的花名，對稿時又經常坐埋一邊，馬國明對首次拍劇的小師妹照顧有加，劇中朱晨麗還獻出螢幕初吻，把馬國明電得暈陀陀。雖然近日傳出馬國明翻撻胡定欣，但兩人分別否認，男方上周出席結婚活動時，也自爆希望盡快找到對象，而朱晨麗也提到有追求者，二人口供脗合。</p><p>馬國明昨日在電話中否認暗撻朱晨麗：「影到相嗰晚係我套劇播結局，跟住大家做完嘢去食飯，車入面仲有周志文，佢哋搭順風車。」對於獲朱晨麗讚人品好和有裙下之臣，馬國明說：「我只可講佢都係好女仔，靚女梗係多人追。」又謂感情一切隨緣。<br>對於跟馬國明的戀情浮面，朱晨麗昨日在電話中說：「家至傳？個劇完咗啦，有冇遲啲呀？」朱晨麗與馬國明在《名》劇演夫婦，她大讚拍檔人品好，兩人不時說笑，不過劇集拍完便較少聯絡。那麼可有發展空間？朱晨麗說：「我都仲係新人，唔想啲心機放喺拍拖度。」<br>此外，馬國明舊愛胡定欣前晚憑《拳王》成為最佳女配角，昨日凌晨到了尖沙嘴慶功，她說：「多謝黃智雯頒呢個獎畀我，特別有意義。」<br>採訪：楊潔雯、林妃<br>攝影：仇志德</p></body></html>