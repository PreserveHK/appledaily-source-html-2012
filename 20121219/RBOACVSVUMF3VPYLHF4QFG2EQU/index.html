<html><header><meta charset="utf-8"><title>青心直說：思捷逼你屙清光 - 胡孟青</title></header><body><h1>青心直說：思捷逼你屙清光 - 胡孟青</h1><p>港股收市後，思捷（330）發出盈警，根據通告，公司仍聲稱「將繼續致力重塑及重振品牌、整頓產品動力（包括改善產品質素）及提供更有效率之供應鏈及分銷渠道。」走進其在本港已所餘無幾的正店，可以話上述聲明實有欺騙觀眾之嫌。<br>回顧10月時，當其他時裝店的櫥窗已完成換季，思捷依然在唱我愛夏日長；恕小妹刻薄，店內手測結果，針織top顏色與pattern與trendy一字大纜都扯唔埋，思捷到底在搞邊科，真令人摸不着頭腦，小妹只想弄清楚，貴寶號係想搞fast fashion抑或是slow fashion？貴寶號係想求生定係求死？</p><p>全店最有睇頭的只有超模代言人的poster，可惜所用模特兒代言人一個比一個老，上一期僱用地上最貴巴西超模Gisele Bundchen，身高雖達5呎11，掹車邊都叫做八十後，今期換來的，卻是一位掹車邊都未逼得入七十後系列的上世紀八十年代紅極名模Christy Turlington，身高5呎10。<br>觀乎兩位個look，說是鄰家女孩feel，又一點都感覺不到；說是潮流之作，款式又跟不上；說玩良家婦女sell端莊，單是質料一環，摸上手已足夠嚇走所有良家婦女，究竟思捷在賣甚麼，小妹真係搞不清楚。</p><p>分析員會議乜都唔講</p><p>唯一最肯定的，就係按股東組合陣容之鼎盛，配合連番發出之盈警，只是今次最特別地方係連半年結大限12月31日仍未至，已急不及待發盈警，還要在發盈警後不足一小時的6點正，即時召集分析員電話會議，誠意可加，只是最關鍵大家又最想知的存貨狀況與批發業務情況，通通以不方便公開為由耍分析員。總之，如此大堆頭大製作，又煞有介事，擺明要震走所有非我族類，務求要出盡法寶，叫小股東們哀莫大於心死，把手上持股「屙清光」，手法實在太呼之欲出！</p><p>胡孟青<br>獨立股評人</p></body></html>