<html><header><meta charset="utf-8"><title>投資的天空：油氣設備股續揸 - 張士佳</title></header><body><h1>投資的天空：油氣設備股續揸 - 張士佳</h1><p>當人家覺得墮崖機會正在減少而炒番上去，港股卻顯得乏力，連續兩日陰燭收場，雖然睇落唔稱得上積極減持，不過確逐漸見到獲利盤的出現，似乎投資者想先鎖定利潤。<br>早輪的明星板塊中，油氣設備股仍然相當強勁，但內房已力有不逮，昨日兩隻藍籌內房股皆跑輸大市。雖然個別內房股有股東配股減持，屬技術問題多，但在市場套利情緒有所上升下，板塊短期的動力難免受影響。如之前所言，望佢再跌多啲先出手，自己暫時都係揸住一些落後股及內險股為主。至於油氣設備股，既然市場仍炒得不亦樂乎，就繼續揸住先，唔夠膽估頂沽，最多設下一些止賺位減持。</p><p>另外，今年表現非常亮麗的REITs，近日整體表現略為失色，一來市場風險胃納上升，令板塊出現沽壓，二來聯儲局將息率與失業率及通脹掛鈎，也令市場擔心加息步伐或比預期中快，這會對高息股的估值構成壓力，暫時仍未係時候撈。<br>組合方面，前日買入的雨潤食品（1068）只係當佢落後股咁短炒，並非長遠坐貨之選，一到位就要走，所以今日定下以6元沽出的長期指令。</p><p>張士佳<br>元大寶來證券（香港）業務及商品發展總監<br>與曾卓鋒（元大寶來證券（香港）客戶經理）聯合執筆<br>（逢周三、五刊出）</p></body></html>