<html><header><meta charset="utf-8"><title>我得寵：霸道貓撒尿整蠱李蘊</title></header><body><h1>我得寵：霸道貓撒尿整蠱李蘊</h1><p>李蘊天生愛貓，皆因媽媽懷胎十月，貓咪長伴左右，李蘊出世後，圍繞她亦只有貓，所以貓成為她最喜愛的動物。兩年前李蘊網購了長毛摺耳貓「骰骰」，李蘊對牠一見鍾情，骰骰對李蘊卻不瞅不睬，更撒尿整蠱她，萬料不到令李蘊又愛又恨的，不是男朋友，而是一隻調皮的貓女。<br>撰文：楊潔雯</p><p>李蘊不是第一次帶名種長毛摺耳貓骰骰外出接受訪問，對着鏡頭的骰骰仍然非常怕醜，望到男攝影師的時候，都會左閃右避，周圍搵窿捐，李蘊扭抱着骰骰，嘗試安撫驚惶失措的寶貝時，牠卻絲毫不給主人一點面子，當場撒尿，令李蘊一手都是尿，非常狼狽。</p><p>貓咪喜黐男人</p><p>李蘊說：「你唔好俾佢外表呃咗，佢平時喺屋企好大膽，好霸道，好調皮，你唔好睇佢係女仔，佢成日周圍搞搞震，屋企有兩隻家貓，年紀已經好大，有成十幾歲，骰骰就成日蝦佢哋。」<br>骰骰令李蘊當場出醜，主人忍不住再爆骰骰有異性冇人性的惡行，她說：「最初買佢返嚟時，佢係好黐我，但係越大就越衰，鍾意黐男仔，如果我爹哋同細佬抱住佢，我走去抱佢，佢會唔開心，就算有時帶佢出去影相，佢見到個攝影係男仔，都會跟人唔跟我，可能我好少畀佢接觸異性，所以連人，係男性都吸引到佢。」<br></p><p>網購一見鍾情</p><p>李蘊對貓情有獨鍾，是來自一個情意結，她說：「其實我未出世屋企已經養貓，以前有兩隻貓，一隻走咗佬，一隻死咗，可能係遺傳，我都好鍾意貓。家屋企嗰兩隻貓年紀已經開始老，我希望屋企有啲生氣，就上網搵到有配種名種貓賣，價錢係四千蚊，上到去見到好靚嘅骰骰，我一見到佢就好合眼緣，佢爸爸、媽媽都好健康，於是佢戒咗奶就帶佢返屋企。」</p><p>配種名貓特別矜貴，而且需要特別護理，李蘊說： 「買之前我都上網睇過晒資料，知道配種貓身體比較虛弱，要好好照顧，所以我都唔會俾佢生BB，對佢同下一代都唔好。」</p><p>男友要愛貓</p><p>李蘊工作忙，很多時都要外出工作，幸好有家人支持和幫忙照顧貓咪，她說：「雖然佢係要特別照顧，我仍然好放心，因為我屋企人都好喜歡貓，佢哋都會幫我手照顧佢，幫佢換貓沙、餵佢、陪佢玩，有好多人都好錫佢，所以我好放心。」</p><p>反對送寵物</p><p>所謂愛屋及烏，李蘊希望男朋友都是喜歡小動物的人，但她堅決反對伴侶送貓逗她開心：「識我嘅人都知我屋企已經有貓，所以唔會再送，同埋送小動物，其實係對生命好唔負責任嘅表現，我相信男朋友都會鍾意小動物，就算唔養都唔好討厭，因為我呢一世都會視貓為我最喜歡嘅動物，佢最好都一樣咁喜歡貓啦！」</p></body></html>