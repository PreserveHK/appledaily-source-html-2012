<html><header><meta charset="utf-8"><title>離婚學識點拍拖<br>樂基兒自爆有追求者</title></header><body><h1>離婚學識點拍拖<br>樂基兒自爆有追求者</h1><p>失婚樂基兒早前回港後頻頻出席活動銀，前晚出席活動後，昨日又到中環出席時裝活動。回復甜姐兒本色的樂基兒自爆一直不乏追求者，笑言現在最開心是可狂吃香港美食。</p><p>現年32歲的樂基兒與黎明宣佈離婚後，近日回港密密接job搵銀，昨日離港赴馬來西亞的她，前晚先到中環與岑麗香和苟芸慧出席腕錶活動，18小時後樂基兒再現身ifc出席時裝活動。回復甜姐兒笑容的樂基兒前晚有問有答，她謂不會留在港居住，但未決定在哪兒定居，下月她會再回港工作。<br></p><p>「家好開心」</p><p>記者問到是否想離開傷心地，樂基兒說：「都好，之前都已交代晒，家好開心，可以喺香港食唔同嘢。」是否願意接受新戀情時，她直認很難說，但現在重新開始：「以後識得handle拍拖，拍拖方法會唔同，但唔會同大家講，自己未諗定方向。」她自爆常有追求者，至於是否接受，就有所保留：「可能，發生至算。」<br>此外，樂基兒昨日與黃婉佩（Race）、王力宏緋聞女友林筱筠到中環出席時裝活動時，她繼續成為焦點，提到是否介意被稱為黎明前妻時，她表示不介意。<br></p><p>失戀Race淚灑</p><p>同場真空上陣的Race自與向佐分手後久未露面，提到現時主攻投資工作，是否同樣分散感情時，Race語帶雙關說：「唔投資就唔出錯，感情如賭錢一樣，付出幾多，不等如收成幾多，回報冇得計，暫時冇得投資住。」<br>對於上一段情是否傷得重時，Race即扯埋樂基兒落水說：「約埋佢一齊旅行，大家都失戀，不過佢好彩啲，我同向佐仲係朋友，失戀大家都有。」問到是否已平復時，她即苦笑搖頭，更忍不住落下淚，頻呼：「冇事冇事。」林筱筠則否認與王力宏拍拖，但大讚對方有才華直指他是標準完美情人，值一百分。<br>採訪：顏英儀、林嘉慈<br>攝影：陳志嵐</p></body></html>