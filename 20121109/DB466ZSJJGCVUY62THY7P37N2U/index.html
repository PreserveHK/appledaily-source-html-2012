<html><header><meta charset="utf-8"><title>異動空間：跌市序幕宜減持 - 魏力</title></header><body><h1>異動空間：跌市序幕宜減持 - 魏力</h1><p>港股大棍暴插532點，現時應沽貨定低撈？先分析跌市原因。淡友借「財政懸崖」推好友落山，出手快狠準，明顯有備而來。本欄上月底亦多次提及，財政懸崖是本月一大變數，不容忽視，此危機難以解決，淡友可借此藉口肆意質低，加上QE3反映得七七八八，好友要反攻子彈有限。睇期指，本月轉倉位約為21600點，昨日尾市一質就穿，樓下至二萬一仲有好多牛仔，殺完熊再宰牛，劇本合乎情理。走勢上，9RSI近日現頂背馳，昨日失守10日及20日線，MACD於高位現熊差，成交亦大增，走勢明顯轉差。今年2月，恒指出現同樣情況，在二萬二關前掉頭插落二萬關始反彈。當時淡友的藉口，又係令人頭痕的歐債危機。再睇盤路，昨低開314點後，一度收窄至228點，應是為派貨而設的部署，令散戶以為大市要低開高收，奮力入市撈底，結果當然中伏。由於派貨要多幾日，短期唔排除會後抽，但9月以來的升浪應已結束，現時應減持而非撈底。跌市下個別股份仍然有勢，如大唐新能源（1798），主要炒中央的新能源國策，股價近月以圓底回升，昨成交大增，可小注冷吼博賺一成，切記嚴守止蝕。魏力 http://www.facebook.com/2012jason </p></body></html>