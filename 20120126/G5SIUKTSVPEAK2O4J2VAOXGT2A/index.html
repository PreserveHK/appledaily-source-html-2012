<html><header><meta charset="utf-8"><title>中環在線：李寧忠臣　嘔幾年人工接貨 - 李華華</title></header><body><h1>中環在線：李寧忠臣　嘔幾年人工接貨 - 李華華</h1><p>上個禮拜五李寧（2331）出咗份賣股通告，不停賣樓賣股套現嘅李寧王子，連公司嘅一眾管理層都唔放過，向包括行政總裁張志勇在內嘅四位高層，出售400萬股舊股，大約就值2600萬銀到啦。<br>若果四個人均分，每人雖則只係要攞六球半（一球等如100萬）出嚟，但其實都唔少㗎。以張志勇為例，佢2010年總年薪約1740萬銀，但扣晒花紅、認購權等，人工都係大約得451萬銀咋，即係張生用咗多過一年嘅人工嚟表態支持！做李寧背後男人真係唔簡單。<br>人工只係180萬嘅首席財務官鍾奕祺就慘啲，只係喺李寧做咗兩年嘅佢，用咗未來三年幾嘅人工嚟表態支持。點都好啦，公佈咗之後李寧股價升咗8.5%，大家開心！</p></body></html>