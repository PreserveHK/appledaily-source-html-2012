<html><header><meta charset="utf-8"><title>金手指：林峯攞獎背後的管理啟示 - 孫柏文</title></header><body><h1>金手指：林峯攞獎背後的管理啟示 - 孫柏文</h1><p>過年前，孫柏文同利世民傾我復工嘅嘢，我就問：「你估我上次咁樣炒鑊甘，仲有冇得做電視？」一問，世民話：「電視呢行應該係meritocracy，你係『得』嘅，就有人會搵你。」我心諗，即係叫我死咗條心啦！不過我就話：「就算我真係收得，都有個台唔會搵我，因為唔覺要talent！」世民諗一諗就笑住答：「TVB？哈哈！」
</p><p>用金曲金獎挑戰底線</p><p>攞電視廣播（511）嘅TVB來笑，我呢代人或更後生嘅喺1月初都經常做。點解？因為就算好似我呢啲劇集、娛樂節目完全唔睇嘅人，呢幾年1月初開facebook，就會忽然見到啲朋友，好似洗版咁百樣人講同一樣嘢，就係：「林峯？noooooo！憑乜呀？」因為呢幾年，TVB都喺年初勁歌頒獎禮封佢做「亞太區最唱得男歌手」。今年仲要俾佢隻《Chok》攞埋劉德華同郭富城都未攞過嘅「金曲金獎」。<br>我喺Facebook上對TVB點解會咁做就有好多理論，例如因同唱片公司講唔掂數，所以要夾硬捧。不過所有理論，都係建基於TVB雖覺咁做有問題，不過冇選擇或希望啲人唔係好覺。呢啲理論，我完全唔同意。<br>有朋友話，TVB好似聯儲局，八十年代嘅勁歌獎，就係Volcker嘅聯儲局，依家啲獎已量化寬鬆（當然，新城直情係津巴布韋央行）。不過同美國10年國債係兩厘一樣，點解TVB嘅收視仲係咁硬？我係信有慣性收視呢樣嘢，呢個係TVB歷代台前幕後努力儲埋，同美元一模一樣。<br>其實，我覺得電視廣播嘅管理層，係明知咁樣攞林峯出來會有極大反響，都特登咁做，原因就係要試。為乜？大家都知舊年初，電視廣播嘅控制性股權轉手，有如聯儲局換主席。如果我係新話事者，其中一個我想知嘅就係，我買來嘅資產，個個都話有「點都唔會走」嘅客，咁啲客對公司嘅支持有幾堅定？亦即似伯南克問：「QE做到第幾期你先放美元、美債？」</p><p>如果舊年1月尾我同你講，2011年中林峯會有隻新歌，而呢隻歌將會成TVB全年金曲，呢件事雖離譜但非意料之外。所以，電視廣播新班主就出林峯隻《Chok》，一隻冇可能贏嘅歌，去探慣性收視嘅底線，即係一場壓力測試。你嗰班師奶，就有如中國中央政府咁，一路鬧咪一路唔改習慣。</p><p>《Chok》出街後　TVB跌不停</p><p>當然，為長線做咁嘅壓力測試係有代價，因為啲人聽完《Chok》，係難明點做金曲。第一，因為係同一個頻道播，咁樣摧毀誠信，就會連累其他節目嘅誠信都一齊跌。輕則唔信間餐廳隻雞有雞味，重則新聞被視為CCTVB。<br>第二，就係啲唔聰明嘅投資者，睇唔明你玩緊「皇帝的壓力測試」，開始拋售你隻股票，所以喺林峯《Chok》舊年中出街後，電視廣播股價嘅走勢就冇運行。<br>如果我個理論係真，林峯其實好無辜，同JPMorgan嘅JamieDimon一樣，冇話要你幫，係都要塞啲嘢來，搞到有「佔領XXX」嘅怨憤。<br>孫柏文<br>獨立股評人<br>本欄逢周二、四刊出</p></body></html>