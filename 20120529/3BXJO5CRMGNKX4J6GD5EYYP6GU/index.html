<html><header><meta charset="utf-8"><title>蘋機會：法系平板開倉　60GB喪劈$440</title></header><body><h1>蘋機會：法系平板開倉　60GB喪劈$440</h1><p>蘋果帶起一股平板熱潮，全民一機上網兼煲劇，Android陣營都唔執輸，法國ARCHOS明天開倉，規格最勁嘅10.1吋雙核型號六五折再豪送3G手指，叫價$2,260，比新iPad3G平千幾蚊。唔夠筍？5吋型號內置60GB劈價至$440，等同Note0價錢咋！<br><br>記者：陳國輝<br>攝影：陳盛臣<br>Model：Anladia@Zmodel.com</p><p>大芒Android配3G</p><p>見機身右下角印住「TURBO」字樣，唔難估，呢款Tablet當然以速度做賣點啦！G9支援10.1吋芒，內置8GB記憶體，並採用TIOMAP1.2GHz雙核心處理器，論捽芒、撈機反應仍尚算流暢；其中值得一提，係機背支援3G手指，一拮就隨時上網，好方便！本來要科水另購，但呢次開倉就跟機送，由原價六五折再加送手指，兩千零蚊掃部3GTablet，點講都抵玩！<br>嫌屏幕太大，機身過重嘅話，不如考慮縮水版ARCHOS80G9，畫面尺寸由10.1減到8吋，而且機身由長變方，雖然開倉價再平$200，但唔送3G手指㗎！</p><p>抵玩平板一千有找</p><p>只係想買部平平哋嘅入門級Tablet？由5吋、7吋甚至10.1吋都有，價位仲係一千蚊有找㖭！要求高規格，ARCHOS101InternetTablet就啱你，佢採用16:9專攻睇戲嘅屏幕，附設前置式Webcam，配埋1GHzARMCortexA8處理器以及Android2.2系統，單撈3D遊戲或賽車App玩都好爽。若要求小巧一點，就要揀ARCHOS5PMP，佢以PocketSize為設計，直接放手袋夠輕便，並內置超強60GB容量，唔使$500買一部大胃王，仲抵過去買記憶卡。</p><p>同場加映：天鵝水晶耳筒四折</p><p>齋拎部Tablet出街煲劇又點夠，搭車或者行街，梗要戴埋耳筒先叫聲畫兼備！今次開倉包括三款耳筒，其中CRESYNC410E就將Swarovski水晶鑲入Earphone，戴上後變成一對耳環，好有貴氣。C515H及C300H則採用頭戴式設計，同樣內置直徑40mm的釹磁鐵動圈單元，戴落舒適。</p><p>開倉資料</p><p>日期：5月31日至6月6日<br>時間：中午12時至晚上8時<br>地點：灣仔電腦城1樓129號<br>查詢：MasterOA（27486855）</p></body></html>