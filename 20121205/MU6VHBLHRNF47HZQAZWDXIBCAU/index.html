<html><header><meta charset="utf-8"><title>魚樂無窮：真明麗明天會更好 - 唐牛</title></header><body><h1>魚樂無窮：真明麗明天會更好 - 唐牛</h1><p>未夠12月聖誕燈飾已亮起，似乎係提醒大家好快啲消費喇，零售市道會唔會好似去年咁好，暫時都冇人敢太樂觀，即使旺丁又旺財，賺埋都未必夠追上租金升幅，所以今個月炒股都係避開零售股好啲。<br>講開燈，唐牛想起真明麗（1868）。呢隻前基金愛股07年最風光時一度高見18.50元，但隨後生產成本上漲，開發LED投資又大，股價跌到反肚，今年仲跌穿過8毫，真係得人驚。<br>佢上年度勁蝕14億元，除因銷售下跌、成本上升呢啲問題，最主要係為存貨撥備4.6億元，似乎係為重新上路作準備。果然，上周公佈半年業績雖只賺區區4球，但毛利率大幅改善，似乎係見底先兆，仲圖文並茂，用咗6頁紙去講LED比傳統燈泡嘅好處同公司研發成果，可見管理層真係有誠意將公司搞番好。<br>按績後股價睇，突破之後喺2.20元應有啲阻力，戰友可於兩蚊樓下吸納，博升穿2.20元，再上望2.50元。<br><br>唐牛</p></body></html>