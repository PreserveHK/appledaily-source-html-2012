<html><header><meta charset="utf-8"><title>中環在線：上市券商捱唔住<br>求賣殼止蝕 - 李華華</title></header><body><h1>中環在線：上市券商捱唔住<br>求賣殼止蝕 - 李華華</h1><p>港交所（388）舊年開始推行延長交易時間之後，經紀晏晝冇啖好食之餘，時間亦越來越難捱，事關大市成交弱過藥煲，經紀好多時坐足一日都冇柯打，部份家庭式證券行靜靜雞結業不在講，新近聽聞一間細市值嘅上市券商亦放緊盤，想成隻殼賣咁話。</p><p>放盤一個月　殼價值3億</p><p>呢兩年市場水源嚴重不足，大行裁員，細行執笠，呢啲已經唔算係新聞，好多老闆都做到意興闌珊，傳聞中話放盤嘅呢間上市券商，最新業績都係麻麻哋，收入下跌，搞到蝕錢。<br>聽幫手放盤嘅中間人講，由於呢間公司唔止一個股東，股東之間唔係咁夾，見個市冇乜起息，生意越來越難做，所以決定放盤，話晒係上市公司，唔係普通一間證券行，家主板殼價點都值3億，老闆們希望賣到個好價錢啦，好似話已經放咗聲氣一個月左右。<br>睇番港交所資料，今年1至10月平均每日成交得530億左右，10月份A、B組，即首65間證券行已經佔市場89%，剩底11%由四百幾間證券行瓜分，每間細行分到幾多真係有數得計，加上租金上升，佣金越來越平，證券行邊有肉食呢？難怪幾個證券業組織今日要去立法會聲援張華峰議員喇。<br><br>李華華<br>mailto:LiWaWa@AppleDaily.com</p></body></html>