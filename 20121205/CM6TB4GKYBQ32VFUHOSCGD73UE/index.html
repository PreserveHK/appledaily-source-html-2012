<html><header><meta charset="utf-8"><title>好不主席：快樂年薪 - 盧先亞</title></header><body><h1>好不主席：快樂年薪 - 盧先亞</h1><p>年末總會收到不少記者的來電，問題都是集中於來年的加薪幅度和年度花紅，今年亦不例外。因為尚未對內公告，所以亦不方便向媒體透露具體數字，不過總得顧及記者要攞料下筆的需要，惟有留下兩句可堪玩味的回覆：「來年加薪是樂觀的，只是幅度不太樂觀。」如何解讀，就要勞煩記者朋友。</p><p>港人：收入高等於快樂</p><p>進一步提示，就算係公司單方面（慶幸我司只有員工聯誼會，沒有工會）宣佈嘅加幅，點唔樂觀都唔會、或唔敢「咳」到得番2%囉。其實我哋呢啲小企業，最終咪係跟大隊，順住市場個勢走，再加少少通脹調整，兼且考慮埋自身喺行業嘅僱主品牌溢價（或折讓），條數基本就係咁「加」法，雖則最多只係保住啲同事唔好咁多unlikes。現今職場，若要加到僱員稍感「滿意」亦談何容易。好多時，所謂勞資雙方達成共識，只不過就係兩家都頂得住，唔會反枱嘅定案。<br>如果香港在職人士的薪金仲要調到一個「快樂」水平，就更可望不可及，點「加」都追唔到。因為最近有一間國際金融機構，在全球13個地區和國家進行了一項調查，並訪問了5000人，而香港亦佔500人。結果發現，來自世界各地的受訪者，平均要有年薪125萬（港元．下同），相等於全球人均收入的15倍，先至會覺得快樂。</p><p>港人總算冇失禮，首先八成香港受訪者皆同意，快樂是因為有足夠的收入。而年薪起碼要達153萬，即係比平均數仲要多一橛，換言之，我哋再要搵多啲至會快樂得起。不過都仲有地方辛苦過香港，杜拜人要求最高，快樂嘅起錶價係214萬，想想生活喺一個全由人工打造而成的地方，金錢堆砌出來的都市，有此想法不足為奇。其次就是新加坡人，要176萬，這倒有點意外。該國向以人民安居樂業，生活無憂為亮點，怎麼國民的快樂門票，索價高昂，難道又是內地移民大舉落戶的原因，擾亂了當地人的心理平衡？<br>調查另有提及，本地女性對「快樂年薪」的要求又比男性為高。尤其是最多人揀選的薪酬範圍，同樣的年薪要求，女性選擇者的比率實較男性更高。觀乎這幾年的「港女」、「盛女」現象，誰敢說還不就是因為：在「經濟手段」換取「快樂」這觀念底下，彼此的積極性和執行力明顯不同。</p><p>盧先亞</p></body></html>