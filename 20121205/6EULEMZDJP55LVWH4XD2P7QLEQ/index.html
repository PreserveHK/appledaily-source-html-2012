<html><header><meta charset="utf-8"><title>樂易玲爆好多藝人回巢<br>TVB晒一線星打城電</title></header><body><h1>樂易玲爆好多藝人回巢<br>TVB晒一線星打城電</h1><p>【電視風雲之大台發威】為了盡顯在電視業的一哥地位，無綫昨日在將軍澳電視廣播城舉行台慶頒獎禮宣傳活動，一眾獲提名視帝視后的黎耀祥、陳豪、郭晉安、黃浩然、胡杏兒和楊怡等一線藝員及半百藝人撐場，湊巧魔童王維基同日舉行節目巡禮，雖然城電動員全台逾百藝員出席，不過當中以二、三線藝員居多，人強馬不壯。無綫高層樂易玲昨更大爆有過檔城電的藝人想回巢，她說：「我哋當然welcome！」</p><p>無綫《萬千星輝頒獎典禮2012》將於本月17日在將軍澳電視廣播城舉行，當晚將以一人一票方式選出觀眾心目中的視帝、視后和最佳劇集。無綫昨日在將軍澳電視廣播城舉行台慶頒獎禮宣傳活動，一眾獲提名的藝員包括黎耀祥、陳豪、郭晉安、胡杏兒、楊怡、羅仲謙、謝天華、黃浩然、胡定欣和古明華等半百藝人撐場支持。<br>對於被指對撼城電昨日的造勢活動，無綫助理總經理區偉林說：「唔好用對撼呢啲字眼，我哋只係做我哋應該做嘅事，最初嘅出發點冇意料同事喺大馬會贏到咁多獎項，對我哋嚟講係一個喜訊，所以咪即刻商量搞一個祝捷會，等廣大嘅觀眾睇到，呢件事係由咁樣開始。」</p><p>「好多人想愛回家」</p><p>無綫製作資源部總監樂易玲則爆有過檔城電的藝人會回巢，她說：「聽講好多人想愛回家喎，我哋當然welcome，作為呢度嘅家長，唔使令佢哋難做，靜雞雞搵我哋就得，如果佢哋真係有咁嘅困難，我哋都好願意幫助。」問到愛回家的名單？她笑說：「唔講你知，唔好令佢哋難做。」據知不少藝人將在2013、14年約滿無綫後過檔城電，問她會否趁機挽留？她笑笑口說：「我諗冇乜人想走喎，我哋對佢哋咁好，如果覺得未夠好，咪對佢哋好啲囉，每個人都有佢哋嘅合約，有選擇去留嘅原因，呢個係我哋同嗰位演員嘅私隱，唔可以講。」</p><p>無綫安排現場半百藝員進行模擬投票，為頒獎禮舉行前哨戰，選出最想咀咀主角，結果在一人一票的情況下，胡杏兒以15票勝出，並從有份投票的藝員中，抽中梁烈唯為得獎者，杏兒隨即獻吻，並預祝唯唯獲得飛躍進步男藝員獎。<br>胡杏兒說：「冇諗過咁多人，多謝輝哥（張兆輝）話暗戀我，真係有taste。我係噚晚先知要出席，不過呢個game幾好玩，係完完全全交畀觀眾去投，今年真係特別刺激緊張。」</p><p>杏兒盼爆冷封視后</p><p>問杏兒是否增加信心爭視后？她說：「我都會幫自己拉票，突然間都覺得自己有機會爆冷，有啲fans同我講，喺啲討論區我係最高票數，我盡力喇，交畀觀眾去揀。」<br>黎耀祥亦被問到會否選情告急？他笑說：「呢啲係觀眾嘅選擇，冇話告唔告急，我哋嘅選舉唔同議員，我哋已經係有一個完成作品，只係睇觀眾鍾唔鍾意，呢個係幾好嘅意見調查，知道觀眾嘅口味。」<br>區偉林公佈台慶頒獎禮投票方式，觀眾可在無綫官網投票，投票時間為本月10日下午3時開始，直到本月17日凌晨3時結束，所有投票人士需提供香港身份證號碼及手機號碼，區偉林說：「今次投票嘅時間比較長啲，而且又做咗好多測試。」<br>採訪：何慧斯　攝影：陳慧安</p></body></html>