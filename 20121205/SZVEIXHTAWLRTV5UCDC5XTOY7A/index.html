<html><header><meta charset="utf-8"><title>智取大市：安徽海螺中線揸得過 - 晉佳</title></header><body><h1>智取大市：安徽海螺中線揸得過 - 晉佳</h1><p>11月最強勢板塊莫過於內房股，但踏入12月，市況真係難估，與其揸住短線超買嘅內房股，就不妨換馬去整固完畢嘅水泥股吧，一嚟可以避開內房股可能出現嘅短線急劇調整，二嚟內房股近排炒作提高農村徵地補償數額、加速城市化嘅Concept，其實水泥股都可以受惠，有條件炒吓落後。至於中線睇，水泥股同樣睇高一線。<br>國務院常務會議上周通過《土地管理法修正案（草案）》，稍後將提請全國人大審議。內地傳媒話草案嘅主菜係提高農村徵地補償額，幅度可能比現行約100蚊高出10倍，即每平方米去到1000蚊，相信唔少農民願意賣地，加速住宅發展。晉佳對大改農地政策增加住宅土地供應有啲保留，會令農地面積進一步減少，長遠代價相當大。不過短線炒股不要問，只要信！內房股都係因此爆升，變相水泥股亦會有爆上機會。</p><p>首站目標32蚊</p><p>好多人覺得中共換屆後，為經濟增長會繼續催谷政府開支同投資，而透過加速徵農地去搞城市化，可以話係捷徑。事實上，內地從唔同層面去刺激經濟，都會順便振興水泥行業，所以炒復蘇，水泥股一定唔少得。<br>隨住唔少基建項目上馬，內房近期銷售表現亦唔錯，有利推動出年水泥需求回升。回顧2010年有大量新水泥投資項目落實，理應喺今年陸續投產，供過於求壓低水泥價格，睇嚟現時水泥價已足夠反映供應增加嘅因素，但供應增加嘅高峯期已過，未來一兩年行業新供應唔算多，同時要淘汰落後產能，供需應該逐漸平衡，有利水泥價格發展。晉佳相信，水泥股明年業績復蘇機會相當大，亦會係出年強勢嘅中資股板塊。<br>至於水泥股選擇，中國建材（3323）最受散戶歡迎，皆因波幅大又好炒，係短炒首選，但負債超高，晉佳怕佢未來盈利會俾利息蠶食。安徽海螺（914）係行業一哥，基本因素絕冇疑問，應該係中線持有嘅較佳選擇，可以分段吸納，出年首站目標價32蚊。<br><br>晉佳<br>本欄逢周一、三及五刊出</p></body></html>