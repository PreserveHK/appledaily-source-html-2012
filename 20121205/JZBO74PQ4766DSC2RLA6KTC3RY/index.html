<html><header><meta charset="utf-8"><title>鼓勵壟斷 - 左丁山</title></header><body><h1>鼓勵壟斷 - 左丁山</h1><p>如有標準工時法例，大企業雖然成本上升，但可以應付，影響不大，但香港有好多中小企，最受衝擊。睇安永會計師事務所為強積金管理局所做嘅研究報告，第25頁講到香港強積金管理成本高，有六個原因，第二個就係：「小規模僱主及自僱人士所佔的比例較高，令交易量增加。」既然香港有咁多小規模僱主，有硬性標準工時及男性產假嘅話，調動人手當然困難得多，唔駛講得咁複雜，就如港交所要延長交易，削減午飯時間，現在有一個鐘，將來零個鐘，此議受工聯會屬下證券業工會激烈反對，但Ａ組經紀（外國經紀大行佔多數）則無異議。無他者，大行有不少人可以輪班當更，交替出外吃午飯，中小本地經紀行嘅員工可能一眼望晒，經理係佢，交易員係佢，聽人客電話係佢，出外聽基金講座、上市公司IR（投資者關係）演述嘅又係佢，唔俾時間出外吃午飯喎，點做生意呀？假如將來有兩個男職員、女職員同時放埋產假，公司幾乎可能暫停營業㖭。<br>施永青憑本身經營經驗，就講述政府愈多監管條例，愈多工作法規要企業遵從嘅話，中原地產代理就愈壯大。小經紀代理公司難以生存，不如摺埋，老闆走去中原/美聯打工！所以施永青估計，有咗男士產假之後，更不利中小企，更有利於企業集中（講唔好聽就係大吃細），政府與工會及一啲壓力團體不明此理，得把口去反壟斷，保護工人，但佢地叫擁護嘅政策，無一不鼓勵壟斷，摧毀個體企業。<br>西班牙、意大利等國家有好嚴密嘅保障工人權益法例，結果就係大量年青人失業（希臘與西班牙嘅年青人失業率超過50%，歐盟整體失業率逾11%），冇法子搵到工作，要政府救濟，加重政府財政負擔。香港工會及立法會內之泛工黨正邁向意大利西班牙方向前進，香港市民不可不警惕。最低工資，無資產審查長者生活津貼，標準工時，一步一步進逼，最後就係搞全民退休保障；港大王于漸教授大聲疾呼，全民保障是錯的，唔知特區政府領導人聽唔聽得到，希望佢地除咗應付僭建之外，搵啲時間諗清楚：習近平話道路決定命運呀！</p></body></html>