<html><header><meta charset="utf-8"><title>尚Guide：2012家具界Tits Bits</title></header><body><h1>尚Guide：2012家具界Tits Bits</h1><p>每年年尾咪好興為往年總結及新年展望一下。今次我亦想以「Tits Bits」形式，與大家分享今年勁估唔到嘅家具界News。</p><p>Dieter Rams係強勢回歸定準備收山？</p><p>德國籍神級設計大師Dieter Rams在十二月中旬剛發佈了最新資訊，聲明他有生以來所有傢俬的生產權給予Vitsoe。Dieter Rams曾是Braun產品的設計總監。蘋果公司設計主理人Jonathan Ive就曾公開承認Dieter Rams的Functional Design對他影響至深。Rams的金句：「Weniger, aber besser.」，意思係：「少啲，但係好啲。」他設計的傢俬最出名的是606 Universal Shelving System。其概念是一個任何地方任何大小的牆身都用得着的收納架，亦可隨時加減配件裝拆，真係可以用足一世「One Love One Life」。Dieter的構想與Vitsoe理念不謀而合，Vitsoe創辦人Nils Vitsoe就曾說：「Our philosophy, for over 50 years, has been to help people to live better with less thing that lasts longer.」<br>世界過度消費近年已響起經濟警號，Fast Fashion 還值得買嗎？明年你會買少啲量，但只買質量好的產品嗎？意想不到的是八十有一高齡的Dieter Rams公佈2013年會發行更多新家品，似乎有強勢回歸之意，值得期待。</p><p>Steve Jobs欠落Philippe Starck街數?</p><p>Steve Jobs去世已年多，但他的後人竟慘被Philippe Starck代表律師追數。話說，Steve Jobs生前委託Philippe Starck替他的超豪遊艇擔任室內設計。本來，大家議定了九百萬歐羅或整個工程費用的六個百分點為設計費。Steve Jobs生前已付六百萬歐羅定金。今年終於完成了工程，但造價比起原先估計的一億五千萬用少了四千五百萬，所以Steve Jobs後人堅持尾數相對應該減少。Philippe Starck大名鼎鼎，當然一個崩都唔肯減，大家僵持不下，12月時Starck的代表律師發出最後通牒，話會沒收遊艇。終於12月24日，Philippe Starck跟Steve Jobs後人和解，實收了幾多？發言人卻不願透露。<br>話說，Steve Jobs其實心知自己時日無多，但如果一早放棄此項遊艇工程，家人就更加擔心。不過令我最大惑不解的是為何Starck沒有為此工程簽約，只靠口頭協議。可能Starck以為Steve Jobs這個金漆招牌可以盡信，而Steve Jobs突然離世，實始料不及。其實，這個家具行頭收不到Royalty Fee或Design Fee，實是司空見慣，但今次銀碼之大，及兩家都是設計界重量級人士，所以大家無不譁然。<br>姑勿論誰是誰非，今次的教訓係，接Job大家要小心，記住白紙黑字清清楚楚。據聞，Zaha Hadid為極高調的藝術經紀人Kenny Schachter設計遊艇，而單Job就快完工，今趟希望Zaha Hadid平平安安2013年收足尾數啦！</p><p>LV出埋家品﹖</p><p>2012是勁多時裝品牌Crossover家品嘅一年，例如G-Star Raw×Vitra’s Prouve、Issey Miyake×Artemide等。但估唔到12月，LV都趕尾班車加入戰團，在Design Miami，展出了16件家品。今勻被LV之邀是多位米蘭家具展台柱如︰Maarten Baas、Patricia Urquiola、Nendo、Oki Sato、Barber &amp; Osgerby、Christian Liaigre、Campana Brothers等。我諗當今世上無任何一個神級家具品牌可以「有把炮」一次過集合咁多粒巨星群星拱照，能辦到的只有LV（或Chanel；注意，與Chanel 比較友好的如Zaha Hadid、Marc Newson當然不在被邀之列）。其實，今次LV的主題係「Objets Nomades - Items For Sophisticated Globe-trotter」。老實講，邊會有上等人拎住件家品周度去呢？以今時今日酒店配套，真係無需要帶住自己私伙去旅行噃？所以主題我覺得有點牽強。但無疑每位入選的設計師都出盡九牛二虎之力，皆因LV好興「包起」一個Designer做Exhibition Tour，食住包晒唔在講，仲有一大嚿錢Design Fee。Campana Brothers就曾在2010年被LV「包養」，同年六月還來臨香江。<br>有理由相信，今次的系列是不會大量投產的。但如果反應理想，也難保 LV會步Bottega Veneta、Fendi及Hermes後塵，推出家具系列。2013我們拭目以待。</p><p>家具界等待黎明</p><p>據Federlegno Arredo（意大利其中一個家具商會）報告指出，意大利本土的家具內銷在2011年下跌13%，出囗額只微升4.3%，但扣除每年產品售價加大約4%，實則沒增長。此消彼長，加上2012新興市場如中國、印度、俄羅斯經濟放緩，2012的數字相信會比2011更差。寄望2013年的Salone Internazionale米蘭家具展會見到黎明一線曙光啦！<br> 作者：招國偉@aluminium（mailto:aluminium.ltd@hongkong.com）</p></body></html>