<html><header><meta charset="utf-8"><title>蘋機會：快3G七倍　4G上網　即㩒即睇</title></header><body><h1>蘋機會：快3G七倍　4G上網　即㩒即睇</h1><p>當年，手機只為講電話，今日，相信愛嚟上網多過傾偈，所以傳輸速度已成重要指標。從2G到3G，香港終於進入4G年代，攞住HTC部Velocity4G，試埋1010將推出嘅4GLTE網絡，最高下載速度達到100Mbps，開網頁近乎一按即睇，串流睇高清片亦全無窒格，感覺從未如此爽快！<br><br>記者：韓繼聰<br>攝影：周旭文<br>Model：Rainbow@That'sModel</p><p>搶試4GLTE</p><p>*以《電訊管理局寬頻表現測試》App測試</p><p>極速上網　串流睇高清</p><p>其實早喺幾個月前，1010已經推出咗4GLTE手指，俾用家以電腦享受極速流動上網，效果相當不俗。到2月，4GLTE終於登陸手機平台，根據官方資料，最高下載速度可達100Mbps，上載都有成50Mbps，理論上比現行最快的3.5G快七倍！不過數字歸數字，實試還實試，試過先可作準。發佈會上，先試Load香港Yahoo!，拍埋3G的確快成條街，近乎一按即睇。之後串流聽歌睇片亦同樣感覺爽快，特別係試睇一段《TheAvengers》高清短片，印象極深，唔講真係以為播緊機內嘅短片！</p><p>實測：夠快！但略欠穩定</p><p>雖然大會示範表現驚艷，但〈蘋機會〉當然親身試過先可作準。開始先以《電訊管理局寬頻表現測試》App考驗吓佢，4GLTE下載速度平均達30Mbps左右，但亦試過落到12Mbps，而上載則徘徊於5-10Mbps，雖跟官方最高數字有距離，但的確已比3G下載1-3Mbps快好多！之後實試Load網頁同CheckMail，大部份時間都比3G快好幾倍，但試十次中亦有幾次出現「忽然龜速」、甚至Load唔到的情況，感覺略欠穩定。據在場職員解釋，係由於手機還未正式推出，操作欠穩所致，期待實機推出時有所改善啦。<br>用得4GLTE最快網絡，當然要部強勁4G手機配合。將同1010拍住上嘅HTCVelocity4G，內置1.5GHz雙核，高速處理拍4G網絡，絕對相得益彰。仲有4.5吋qHD螢幕、SRS環迴立體聲、800萬像鏡頭、16GB容量，擺明頂級機規格，值得期待。</p><p>HTCVelocity4G</p><p>處理器：1.5GHz雙核<br>平台：Android2.3.7<br>記憶體：16GB＋1GBRAM<br>相機：800萬像（f2.2，28mm）<br>售價：$4,998<br>查詢：HTC（35201234）</p><p>10104GLTE：</p><p>服務詳情將於二月中公佈，1010客戶由今日起可優先預訂HTCVelocity4G手機。<br><br>查詢：1010（29881010）</p></body></html>