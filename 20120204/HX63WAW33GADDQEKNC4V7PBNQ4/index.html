<html><header><meta charset="utf-8"><title>拜車公 - 左丁山</title></header><body><h1>拜車公 - 左丁山</h1><p>年初五日，宜祭祀祈福，於是在吉時午時到車公廟參拜求籤，一落的士，就遇到兩位講普通話、穿和尚袍之僧人行過來猛講「恭喜發財」，咦，唔通係和尚自由行，行到嚟車公廟攞利是？如果係就好醒目噃，自由行同胞無處不在，車公廟內便有不少，如林奮強所言，一國兩制，兩制講政治架構，一國講全國經濟融合，統一市場，人與錢通行無阻。人已經係嘞，錢就逐步嚟，人民幣離岸中心，民企來港上市，香港人民幣存款以點心債，及QFII方式回流大陸，就係銀紙全國通嘅漸進方式。<br>大勢所趨，順者昌，逆者亡，企圖擔沙塞海，製造人為障礙，阻止本港與內地人錢互通者，實在天真到極，鼓吹本土主義，歧視內地人，智者所不為也。一啲政客倡議禁止雙非孕婦來港，純粹係迎合民粹，毫無遠見及原則，完全冇包容性，枉費中央大員傳話話可以接受佢。<br>如沙膽虹所云，香港要融合內地人，做大個餅而唔係自我設限，拒同胞於閘外，有人話點忍得甚麼北大教授孔慶東狂妄之言，話香港人係狗，要鬧臭佢。左丁山不以為然，孔慶東？號稱教授，不知何許人也，睬佢都嘥氣，鬧佢即係畀面佢，我地大人有大量，一笑置之可也，豈可同佢一般見識。香港人自重自尊自信，千萬不要自卑而產生自大自戀情意結，覺得外人不順眼，在大陸人大款面前，不卑不亢，不會反應過猛、過度。<br>車公廟求籤，是否靈驗，各位求籤之人自有結論，難以普遍化，以左丁山十幾二十年經驗，可以話車公籤即使唔靈，但好有一貫性，例如十幾年來求自身籤，一路都得到上籤中籤，而現實生活的確感覺良好，四季平安，無驚無險，但求橫財籤呢，幾乎年年都係中籤下籤，且以下籤居多，唔到你唔服，事實上，每季入馬場都係做善事，如不抱此心理入場，輸到儍咗都似。冇橫財命就冇橫財，唔似得研究C與中貿林兩位，每季必有重鎚贏大錢之日。現在甚麼都科學化，求完籤，記下冧巴，用iPhone下載車公apps就可以得知籤文，容易到極。</p></body></html>