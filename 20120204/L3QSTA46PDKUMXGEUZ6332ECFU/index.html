<html><header><meta charset="utf-8"><title>花絮：傑斯想玩多一年</title></header><body><h1>花絮：傑斯想玩多一年</h1><p>曼聯長青樹傑斯（圖）話，佢仲想踢波，準備同球會續多一年約。38歲嘅傑斯解釋，佢見到老友史高斯上年臨急臨忙掛靴，點知到季中又波癮起，重出江湖；傑斯費事重蹈老友覆轍，所以一於再玩多年。至於車路士方面，盛傳話去中超嘅杜奧巴似乎想轉軚，又話想同車仔續約，都唔知佢幾時講真。</p></body></html>