<html><header><meta charset="utf-8"><title>蘋機會：YouTube點播　一插變KPhone</title></header><body><h1>蘋機會：YouTube點播　一插變KPhone</h1><p>好多人都發過明星夢，將牙刷掃把變成為咪，幻想浴室同飯廳都係私家舞台。與其匿喺屋企孤芳自賞，倒不如帶埋iMusicStation，踩上個Friend屋企齊齊唱K！事關佢不單可將YouTube歌曲人聲壓低，製成純音樂KTV，更可將畫面Output落大電視，簡直係化身私家K場！<br><br>記者：陳國輝<br>攝影：楊錦文、潘志恆<br>模特兒：Monique@Zmodel</p><p>自製K歌目錄</p><p>手提K歌？莫非又係強國精心傑作？其實來自港產品牌iMusic之手，而且唔係裝個App、駁支咪咁求其。佢除可調校Echo、音量大細聲外，仲可同時接駁兩支咪，想扮Twins合唱簡直無難度。<br>至於唱K過程中最Enjoy嗰部份，梗係把聲入唔入咪啦！iMusicStation特別支援去除人聲功能，只要輕鬆㩒個掣，原唱者把聲就會立即消失，再㩒一下就會恢復，反應幾快，試玩過效果亦唔錯，淨係衰在支咪唔夠大聲囉！值得一提係，iMusic更可透過iTune單撈歌曲，炮製自家SongList，又或者直接由YouTube搜尋KTV音樂，想隨時唱新歌，上網搞掂！</p><p>iPhone直出大電視</p><p>雖然要插濕電玩，確實滿足唔到龍心呢類充滿街頭表演慾嘅人士；但勝在體積細又夠輕，拎去Friend屋企還可以隨時「爆K」，又係方便到痹！要留意係，如果成班人玩大合唱，淨係對住個3.7吋iPhone芒又真係唔夠喉，所以，iMusicStation機背提供埋AVOutput，畀你將KTV畫面由手機直出大電視，而且最高解像度更達720p，仲靚過DVD畫質，對每一位情迷KTV嘅K歌之王，應該夠釋放大家嘅表演慾望吧！</p><p>同場加映：手袋Hi-Fi孭住唱</p><p>講起iPhone聽歌，又點少得雷鬼音樂鼻祖BobMarley創立嘅自家品牌！最新BagOfRhythm將手袋Hi-Fi合二為一，外層披上軍綠色布袋，拆走後即會見到夾板層嵌有一對4.5吋及1吋闊嘅揚聲器，中間更可放入iPhone播歌，拎去沙灘、BBQ相當好玩。<br><br>查詢：ThinkingGroup（29551000）</p><p>iMusicStationIMS-05</p><p>對應：iPhone、iPod<br>功能：消除人聲、旋轉托架、<br>充電、FM收音機、響鬧、AVOut<br>查詢：科韻動力（35832186）</p></body></html>