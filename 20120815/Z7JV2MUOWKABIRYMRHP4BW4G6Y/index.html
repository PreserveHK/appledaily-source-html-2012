<html><header><meta charset="utf-8"><title>蘋機會：六色J仔扭橙攻妹</title></header><body><h1>蘋機會：六色J仔扭橙攻妹</h1><p>一向多Fans嘅Nikon，專業大機雖雄據半壁江山，但偏偏無反首作N1同J1反應普通。一年後J2登場，單單潮玩六色機身及三種物料，已係無反機中No.1，其中罕見嘅橙色機身，配搭新嘅扭鏡開機功能，肯定冧爆一眾年輕妹妹仔！<br>記者：韓繼聰<br>攝影：陳盛臣<br>模特兒：CC@InterplayWorkshop</p><p>六色齊發　不同質感</p><p>驟眼睇，J2外表同J1無乜分別，最特別莫過於係佢一次過推出六款顏色俾你揀，包括黑、白、粉紅、銀、橙、紅等，六部機排出嚟搶眼到暈。雖然M4/3、NEX等無反細機一向玩靚仔外形，但一口氣出咁多色都算首次。其中的粉紅色，由J1的「濃膠」味，轉成今次的金屬粉紅，抹走上一代的玩具機感覺，連Model都冧到猛影唔放手。另外，紅色同橙色都搶眼非常，紅色係富金屬味道的酒紅，感覺係六色中最高貴一款。而橙色，則是相機界少見之作，玩味濃，兼極有吸眼球能力，潮人後生仔一定Buy。除咗顏色夠爆，機面其實都有唔同質感處理，白色同橙色係光滑面，銀色同黑色則係磨砂拉絲，而紅色及粉紅就有防滑壓紋，六隻色三種質感，好有心思。</p><p>輕裝新鏡一扭開機</p><p>其實J1出機時竟然無得玩創意濾鏡，實在令人O晒嘴，話晒相機走年輕路線，無濾鏡玩點得？嚟到J2，加大咗Size嘅模式轉盤，就見佢已加入創意濾鏡功能，包括有全景、柔焦、模型等，一擰即用，操作亦見簡單。另外，J2亦新增「扭鏡開機」功能，使用更覺方便直接。配合新推的輕裝鏡頭1NIKKOR11-27.5mmF3.5-5.6，比上一代的10-30mmKit鏡輕便小巧，更配合J系的簡約輕巧形象。實拍方面，雖J2嘅CMOS同J1係一樣，影像質素相同，但AF對焦速度就明顯增強，加上顯示屏解像度由J1的46萬像素，提升至92萬像素，取景自然更好。</p><p>NikonJ2</p><p>感光元件：1,015萬像素CMOS<br>屏幕：92.1萬像素LCD<br>體積：106×61×29.8mm<br>重量：280g（連電池及記憶卡）<br>查詢：Nikon（29071122）</p><p>同場加影：J系專用潛水殼</p><p>新機發表，Nikon乘勢加推J系專用潛水殼WP-N1。潛水殼可承受40米水深壓力，更支援變焦功能（只支援VF10-30mm鏡頭）及外接閃燈，相當專業。</p></body></html>