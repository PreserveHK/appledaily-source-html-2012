<html><header><meta charset="utf-8"><title>金手指：未來五年審慎樂觀 - 孫柏文</title></header><body><h1>金手指：未來五年審慎樂觀 - 孫柏文</h1><p>今日，孫柏文35歲。記得五年前嘅8月29同30號，我一連寫咗兩篇題為《廿歲年代的句號》同《未來的開始》嘅文，來總結廿歲世代嘅經歷同未來想做嘅事。<br>咁總結由97年8月至07年嘅廿歲世代，我都仲估冇可能更驚濤駭浪。先見亞洲金融風暴，之後炒擺到明係泡沫嘅科網股，喺12蚊買、18蚊賣，作為唯一一次掂當時仲係盈科數碼動力（當時股票編號1186），好好彩。</p><p>創業欠債變雙失</p><p>科網泡沫爆咗之後，成功做咗香港第一代嘅雙失青年。一路捱到沙士之後冇耐，先至以四位數字人工，即攤開鐘數時，一定冇28蚊一粒鐘嘅價，喺股票行開始我石油股分析員嘅生涯。到今日，我都仲係好感激當時股票行老闆LCM畀我入行機會，因為我今時今日絕對同意，就算冇28蚊一粒鐘，我都係唔值嗰個價。<br>又好多謝老闆當年係咁鬧我，雖然當時我覺得佢好乞人憎，不過家睇番，特別係我睇今時今日啲後生做嘢時，先知當年老闆已經勒住同埋真係用心良苦。<br>見家係立法會選舉期，我亦會諗起當年參選得嗰1000票嘅經驗。最令我難忘，就係之後講番，我覺得好失敗時，我堂哥一句：「有邊個選特首比你得票多？」自己家諗番，對我為香港人曾經提供過一個另類嘅選擇無悔。<br>做做吓分析員，想創業，辭職去搞。點知喺搞起前，燒晒啲資金，仲要有啲資金係問啲兄弟借。原本啲兄弟個個都同我講還到先還，點知佢哋陸陸續續成家立室，啲阿嫂們落壓力，佢哋話：「唔還本，都要還啲息等可以交代。」<br>咁其中一個兄弟，就係隔離版嘅利世民，佢話《蘋果日報》想搵個前金融業從業員，從佢嘅角度「乜都講吓」。就喺咁，喺06年3月6日《金手指》面世。亦喺同一日，我就以一篇題為「一注獨贏買白銀」嘅文章，擔起做白銀戰隊隊長嘅責任，去同一班買白銀保護自己血汗錢購買力嘅隊員，對抗央行們為首嘅紙幣狂魔。<br>嗰日，白銀賣10美元一盎斯，我亦話10年目標價係120美元一盎斯，六年半後嘅今日，白銀賣30美元。<br>由06年開始，我不斷警告話全球將會來一次超級金融危機，記得寫過啲例如喺06年暑假題為「美國樓市將慘過八萬五」嘅文。結果係未爆次按前，被人評為「自瀆文章」，佢仲話如果白銀見120美元，咁黃金咪幾千美元？仲唔世界末日？記得，呢個係07年8月前嘅世界。</p><p>黑天鵝比預期多</p><p>由07年我30歲生日到今日嘅五年，我係完全做唔到我想做嘅事，就係未成功成家立室。理由亦唔難明，因為當我仲估冇嘢可比廿歲世代更驚濤駭浪之際，由雷曼到做幾棲傳媒人，量化寬鬆到鏡頭前貓咗，最低工資到入深切治療部，原來自己同呢個世界可以比預期有更多黑天鵝。<br>最後，我有諗過未來五年，自己同個世界會點。自己當然繼續搵個唔怕接受我嘅女人，世界就要來一次終極一印（所以要繼續買白銀）。不過問心嗰句，如果你2002年問一個香港人，未來五年會唔會比之前嗰五年難捱，遠都唔使講，你話佢會見到03年嘅事咩？水災將至，我亦用咗六年半時間叫咗大家上呢隻白銀做嘅挪亞方舟。未來五年？審慎樂觀吧。<br><br>孫柏文<br>作者為獨立股評人<br>本欄逢周二、四刊出</p></body></html>