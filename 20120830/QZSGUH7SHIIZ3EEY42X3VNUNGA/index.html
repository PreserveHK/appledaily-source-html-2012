<html><header><meta charset="utf-8"><title>中環在線：鑽石盛男3萬銀搵真愛 - 李華華</title></header><body><h1>中環在線：鑽石盛男3萬銀搵真愛 - 李華華</h1><p>前排一套《盛女愛作戰》令人以為香港多剩女，查實剩男與「盛男」都唔少！星洲相睇公司Lunch Actually（LA）老闆林笑岏睇中香港有好多鑽石盛男，於是走嚟做生意，專幫一班身家過百萬美金嘅盛男搵另一半。盛女生意都做，但年齡上限35歲。<br>鑽石盛男搵另一半當然有要求，除咗基本嘅樣靚身材正、讀過番書之外，仲要求女方閒時讀《經濟學人》，嫁咗之後要做全職少奶，即師奶。<br>要求咁高，收費都有番咁上下，LA推出三個套餐，由3萬到最貴12萬，除咗周圍物色女仔，仲會提供形象指導、約會課程，等盛男魅力大增。</p><p>袋住《經濟學人》有着數</p><p>雖然公司叫Lunch Actually，但相睇方法唔一定食晏，總之係食飯，林笑岏一個月前已經喺新加坡推出同類套餐，仲有幾個盛男客仔喺手，當中有當地上市公司CEO。</p><p><br>咪以為有錢有面就有女，林笑岏話，唔少盛男因為工作太忙，根本冇時間識女仔，加上圈子窄，要求高，真係搵唔到女朋友㗎！唔係佢邊有生意呢？<br>至於點樣物色女仔？除咗喺資料庫度幫個客搵個啱嘅，LA亦會透過公開活動、登報落廣告，甚至飛去其他地方，總之唔啱搵到啱。<br>照咁睇，想同盛男相睇嘅女子不妨得閒去吓公開場合等，但記得袋番份《經濟學人》、《金融時報》。喺中環返工或路過嘅靚女除咗有機會成為「中環我最靚」主角，可能無端端「被獵頭」，嫁個有錢人！<br><br>李華華<br>mailto:LiWaWa@AppleDaily.com</p></body></html>