<html><header><meta charset="utf-8"><title>中環在線陳德霖爛gag：歐聯累G8冇料到 - 李華華</title></header><body><h1>中環在線<br>陳德霖爛gag：歐聯累G8冇料到 - 李華華</h1><p>歐洲呢排最大件事，應該係歐債危機同埋多國政府換屆，不過上星期嘅八國集團（G8）峯會就冇乜料到，唔通歐洲真係冇問題？金管局總裁陳德霖（Norman）就諗到一個理由，話啲國家元首仲有多一樣嘢心掛掛，呢樣就係歐聯決賽啦。</p><p>唔覺歐洲危機大</p><p>Norman噚日去立法會滙報金管局同外滙基金嘅首季表現，忽然間大放笑彈，話上個禮拜六G8開會當日，喺電視見到有幾個歐洲國家領袖睇歐聯決賽，當德國嘅拜仁輸咗畀英國嘅車路士之後，好多元首都走去安慰德國總理默克爾。Norman話睇到呢個情景，都好似唔覺歐洲真係有好大危機咁喎。<br>聽到呢度，華華都唔記得議員本身問乜嘢問題，好在Norman都冇兜到太遠，識自動波講番歐債前景，Norman用番金句，要小心防範風險！</p></body></html>