<html><header><meta charset="utf-8"><title>我主場：ATV型佬高層　硬膠文化博鬧</title></header><body><h1>我主場：ATV型佬高層　硬膠文化博鬧</h1><p>亞視（ATV）身經百戰，多年來在謾罵聲中屹立不倒，只有它，才可以無奇不有，繼續創意無限。亞視55年奇人奇事例子多不勝數，最近又有新搞作！二次創作被網民喪插改編尹光rap歌《Mr.One》做硬膠台慶歌《GimmeFive》，隨即又推出另一得意之作，黑遮慽橙拜山feel賀母親節短片，前體育主持蔡錦豐升做製作總監，支持「反」面教材，別具深層意義，力撐亞視二次創作文化，迎合香港批評族群，歡迎大家繼續鬧爆。　撰文：楊潔雯</p><p>早於1997年加入亞視，一直都是主持體育節目的蔡錦豐，最為人熟識的是主持過《NBA地帶》，由波神米高佐敦講到高比拜仁，陪伴不少70、80後度過精采的籃球歲月，還有被拍到跟亞姐冠軍楊恭如並肩而行，多年來被誤認是楊小姐緋聞男友而打響名堂。近兩年他的事業如坐飛氈，由體育主持躍升體育部主管，然後七級跳做製作總監，新總監要推進新思維，迎合新世代互聯網批評文化，炮製二次創作硬膠台慶歌《GimmeFive》和大吉利是母親節拜山念親恩宣傳片。</p><p>T恤爛牛搞創作</p><p>蔡總身穿T恤、波鞋、爛牛仔褲，一身跑腿造型，是非一般的高層，接受訪問時邊吃蘋果飲雪梨水做午餐，確保fit佬形象。運動員出身，果然直接了當，把握接受訪問的機會，第一時間澄清關於他的幾件事。<br>蔡總說：「我係前香港游泳隊代表，唔係籃球，我係打過香港甲一籃球，唔係香港隊，仲有我唔係楊恭如男朋友，嗰次只係撞到一齊行咁啱俾人影到，咁多年，每次有楊恭如新聞都見到我喺棵樹入面，俾人誤會好多年，笑咗我好多年。」</p><p>有人討論算成功</p><p>澄清過後，談到多個由蔡總領導下孕育出來的新作，即滔滔不絕說：「做電視最驚係觀眾唔講又唔理，觀眾鍾意鬧，家觀眾畀feedback，即係有睇我哋電視台，亞視唔係冇人睇，亞視家好多人睇㗎！家又鬧又講，我哋就知道觀眾意見，同埋家成個香港社會，係一個好鍾意批評嘅族群，唔鍾意90後、老人家，又唔鍾意拉布剪布，基本上批評聲音一定有，係成日俾負面聲音蓋過，唔緊要，我哋電視台係會不斷咁嘗試嘅。」<br>蔡總認為近期製作是取得一定的成果，他說：「我哋絕對唔係希望觀眾鬧，不過，有人去討論，已經係成功的製作，一樣嘢實有正面同負面，從宣傳角度嚟講，家最好就係我喺度做緊個專訪，之前又有媒體不停報道。」亞視硬膠台慶歌，全靠尹光新歌《Mr.One》和好多無人識的亞視藝員，蔡總硬銷說：「家又興rap歌，20句歌詞，全台藝員總動員，OK呀！公平啲！唔好剩係寫鬧，我都睇到有讚，有時大家channel唔同，睇嘢都唔同。」台慶歌被網民指硬膠，他不以為然，相當有阿Q精神，他說：「有啲網評寫正常嘢都會有諧音粗口，呢個係討論文化，唔通我哋求其作首正正常常嘅rap歌咩！首歌入面嘅資料大部分係正確，givemefive兩次係因為今年亞視55年，咁個MV完又開完party咪叫阿洲開工囉！」</p><p>灰色宣傳增思考</p><p>灰色的畫面，母親的遺照，康乃馨加一把黑遮，又喊又搣橙，想點？蔡國威主演的母親節宣傳片，似提醒大家清明節要拜山多過慶祝母親節，蔡總重申這就是亞視創作中的重要概念「open-end」，是要有層次的人才看得懂的，他說：「我哋主要係想傳遞溫馨，條片個heading都有寫『學懂珍惜』，我就覺得唔好成日正正常常，十零廿年來電視台母親節都係送花送卡，冇人會記得一個，成個故事係叫人學懂珍惜，所以係睇你點樣感受，我又冇話媽媽死咗，可能去咗外國呢？所以都係個句，呢個又係一個open-end，可能有人明白，有人唔明，呢個巧妙之處就是想畀觀眾去思考更深的層次。」所以好多師奶應該不懂，還會說：「大吉利是」，而這個世界就是太多巧合，7日之後，蔡國威自十歲後父兼母職的父親因肝癌病逝，你話邪不邪？</p></body></html>