<html><header><meta charset="utf-8"><title>衞蘭老闆贈瀨屎狗金滿屋</title></header><body><h1>衞蘭老闆贈瀨屎狗金滿屋</h1><p>【我得寵】不少女孩子偏愛迷你貴婦和芝娃娃等迷你犬，但衞蘭（Janice）卻偏偏鍾情英國老虎狗。當老闆林建岳得知此事，突有一天派人送上Butch給她，現時4歲大的Butch不時惡搞瀨臭臭成家中破壞王，甚至激到Janice喊，但依然是她的心肝寶貝。撰文：李珮洳</p><p>因為於電台接受訪問時提起過喜愛英國老虎狗，有一天有人按門鐘就送上一隻老虎狗。衞蘭講起與Butch的相遇仍一臉茫然：「我有次接受電台訪問時講過鍾意老虎狗，原來老闆林建岳有聽到個訪問，佢問我係咪鍾意，我答係。點知有一日有人去到我屋企，我打開門佢就遞隻狗畀我，我接住隻狗之後，林生個助手就走咗啦，我都係第一次咁樣收禮物。」</p><p>發脾氣四圍屙</p><p>接過小狗後，Janice不知所措，因為家中沒有狗糧，沒有食物兜，定過神後，她第一時間到寵物店，她說：「嗰時接咗Butch後，個人亂晒，隔咗一陣咪即刻去寵物店買狗糧同日用品畀佢。之後開始湊BB嘅生活，因為以前我從來冇養過任何動物。」<br>要教導小狗乖乖去指定地方解決大小便是最難的，Janice大讚Butch很快便學識：「總之佢屙啱咗地方，我就會請佢食嘢，佢學得好快呀，幾次之後就冇周圍屙啦。」<br>不過有一次Janice開騷返家後，發現黃金滿屋，最後她花了兩小時邊哭邊執金，她提起此事時眼神仍帶點驚慌並說：「可能嗰排我太忙冇乜時間陪佢，佢應該係發脾氣，我一開門見Butch屙到周屋都係，仲要係踩到爛晒。我嗰一刻真係唔知點算，一邊抹一邊喊，做完騷已經好攰，估唔到仲要搞兩個鐘，呢次係養佢咁耐最百厭嘅一次。」Butch另一次的惡行就是食廁紙，之後消化不到便不停嘔，嚇得Janice哭起來。</p><p>咬爛墨鏡心痛</p><p>養狗的人另一煩惱就是家中的物品被小狗咬得支離破碎，Butch當然有犯過，Janice說：「我買咗一副3,000蚊嘅限量版太陽眼鏡，放咗喺枱面，Butch咬咗落地之後咬到爛晒，嗰次我真係好嬲，鬧佢之餘仲打佢。呢幾件事係佢做過最搗蛋嘅事，其實佢真係好乖，我好開心佢陪住我。」現時Janice家中除了有Butch，更養了一隻貓和一隻鸚鵡。<br>攝影：黃偉雄　場地：JustCare</p><p>難忘抱狗狂奔</p><p>每種狗都有不同的地方要特別注意，Janice表示英國老虎狗的皮膚是十分敏感的，太熱或太潮濕的天氣都很容易令牠們發炎，所以一定要留意家中是否通風。另外，這種狗經常流口水，而Butch在興奮的情況下更嚴重。</p><p>冇膽狗跑唔郁</p><p>Janice又指任何狗都要有適當的運動量，所以她每日盡量抽時間與Butch散步，不過有一次就被流浪狗追，她說：「有一晚帶住佢散步見到有群流浪狗，佢哋係咁追住Butch，佢好驚走唔郁，我就即時抱起佢係咁跑。」<br>Janice笑言現時正準備下月舉行的演唱會，近日經常跑步練氣，但未有考慮帶同Butch一起跑，Janice說：「佢跑得太慢，我等唔到佢，到時跑步變咗散步。我擔心準備演唱會冇乜時間陪佢，有時會叫爸爸嚟陪佢玩。」</p></body></html>