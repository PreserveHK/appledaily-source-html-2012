<html><header><meta charset="utf-8"><title>有話兒：馬德鐘失分人夫回頭是岸</title></header><body><h1>有話兒：馬德鐘失分人夫回頭是岸</h1><p>馬德鐘的太太張筱蘭是90年代模特兒出身，近年轉型研究學術，隱形妻陪伴老公走過事業低潮，近年屢發功助夫平息爛桃花，馬德鐘對犀利妻心悅誠服，自愧緋聞傷害家人，願把老婆重新排位。　撰文：比華利</p><p>成功男人背後都有個賢內助，馬德鐘出道以來，緋聞鑊鑊新鮮鑊鑊金，去年在橫店消夜時，被指跟陳浩民借醉抽陳嘉桓水，馬德鐘第一時間獲超強EQ的太太張筱蘭出手拆彈，賢妻三無政策，無時無刻無條件付出，為老公火速平息風波，馬德鐘自爆遭老婆詐型，今後要學做絕緣體，承諾不敢再犯。</p><p>有緋聞梗會詐型</p><p>小生當紅少不免緋聞纏身，人夫馬德鐘自言無福消受，他尷尬地說：「都唔係好多女埋身，呢啲新聞會煩，每件事都係一個成長經歷同學習過程，我要學識小心處理，以後避忌啲。慶幸太太明白事理，知道發生乜嘢事。」馬太沒明鬧有暗嬲，馬德鐘說：「詐型唔多唔少梗有，次次有新聞後，我就會變成狗仔隊追訪目標，直接間接咁影響到屋企人，為佢哋帶嚟不必要麻煩。」<br>馬德鐘強調出埠工作會跟太太緊密聯絡，他說：「呢啲唔係報到，係好好溝通。報到唔係用心，係一種責任，好似員工打卡咁，唔想做都要做。但溝通係用心同大家分享一啲嘢，性質唔同。」馬德鐘堅持跟太太張筱蘭雖有溝通，但當中卻未盡善盡美：「我承認呢方面做得未夠好，我真係要多啲關心太太，以前囝囝細，我會調佢第一位，家囝囝識照顧自己，我會將太太放番首位，女人係要人關心同愛錫，我同得老婆結婚，夫妻就兩位一體。」</p><p>小風波無損關係</p><p>現實生活中，馬德鐘為夫、為父和為演員，一人分飾三角，他表示每個崗位都有進步空間，以10分滿分計，作為演員，自評得9分的他理直氣壯說：「我自問盡力演好戲，從來都守時，做足功課入廠，畢竟演技係藝術表演，做成點係見仁見智。」作為老竇，馬德鐘則堅定畀自己9分，他說：「我對阿仔關心未必百分百好全面，學術方面由太太指引，但只要我唔使開工，我一定會付出所有時間喺囝囝身上。」為父和工作都接近完美，但為夫一關，馬德鐘咿哦唔敢畀分，他說：「老公個位，好難畀分，真係要畀就得8分，人係冇十全十美，總會有不足嘅地方，我都唔例外，其實幾多分唔重要，我覺得最緊要係顧全另一半感受。」<br>打給自己的分數，顯然跟滿分好老婆有差距，馬德鐘對邁進19年的枕邊人讚不絕口，他說：「唔關佢撐唔撐我事，老婆真係又叻又有智慧，我哋結婚18年，佢交心照顧好整個家庭，所有嘢處理妥貼。」馬德鐘承認夫妻間偶有拗撬，但小風波無損彼此感情。</p><p>一夫當關認衰仔</p><p>為洗掉花弗形象，馬德鐘近日大大提高家庭生活透明度，不時帶同妻兒出席公開活動晒幸福，他表示家庭永遠是底線，不容有人對他們造成傷害，馬德鐘說：「從前我初入行，我乜嘢都唔敢出聲，大家好憎我，話我扮cool，當我嘗試放低盔甲，結果又發生好多嘢，經過咁多教訓，我學識要保護自己同家人。為咗家人，我可以去掃街，一家人有啖飯食就得。」在觀眾眼中，馬德鐘算型男，但型男卻自嘲儍仔一名，甚至是鱷魚頭老襯底。<br>場地：LaBonRestaurant&amp;Lounge</p><p>型爸教仔只鬧不打</p><p>型爸馬德鐘出品，連帶囝囝馬在驤都成傳媒焦點，由出世到成長都被密切留意可有老竇優質遺傳，14歲的馬在驤長得俊俏，不但是游泳健將，又是跆拳道黑帶二段，還精於拉小提琴和打鼓，能文能武令雙親驕傲。</p><p>想佢學揸飛機</p><p>父子相處如朋友，馬德鐘自爆童年經常被爸爸體罰，當他為人父時，卻抗拒對囝囝採取舊式家教，馬德鐘說：「我從來未打過囝囝一下，我只會鬧佢，我自問唔鍾意發脾氣，所以當囝囝見到我收起笑容，佢就醒目知乜嘢事，曳嘢隨即點到即止，我事後會細心同佢分析番。」<br>馬德鐘最期望獨子可以代父衝上雲霄，他說：「佢鍾意我都畀佢試，無限投放資源畀佢學嘢，我最想佢將來學識揸飛機。」明星第二代爭相入行繼承衣缽，馬德鐘表示只要兒子熱愛演藝工作，他必會全力支持。</p><p>自評歌藝僅合格</p><p>馬德鐘效力無綫娘家的最後一部劇《飛虎》將重見天日，已安排本月24日起逢周日播映，曾任G4的他在劇中扮飛虎隊的教官，角色為他度身訂做，演來毫無難度可言，過唔足戲癮的馬德鐘，跳糟新經理人，寄望北上發展大賺人仔，順便接受新嘗試。</p><p>北上登台吸金</p><p>馬德鐘吼實內地這片肥豬肉，北上吸金，他說：「我簽新公司主要係開拓內地巿場，內地好多製作好認真，除咗拍戲同電影，有機會仲想試吓唱歌。」月底便44歲的馬德鐘相信有心唔怕遲，決意演而優則唱，他說：「有多幾首自己飲歌，登台都方便啲，我好想唱劇集主題曲，《飛虎》首主題曲就由我唱，大家聽真啲。」以100分計，馬德鐘評自己歌喉有50分，僅僅及格，多情的他愛唱情歌，對馬太來說，老公感情投放歌曲上，總好過傳不停的緋聞吧！</p></body></html>