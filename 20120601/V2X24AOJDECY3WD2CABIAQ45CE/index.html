<html><header><meta charset="utf-8"><title>跟風變Sucker - 左丁山</title></header><body><h1>跟風變Sucker - 左丁山</h1><p>Facebook創辦人MarkZuckerberg（譯名朱克伯格，非常之大陸行貨）與微軟創辦人蓋茨有三個共通點，第一點係出身富裕家庭，自小生活無憂，鍾意做乜就做乜，第二點就係入咗哈佛之後，輟學創業，第三點就係同是千億富豪。朱克伯格入哈佛前就讀嘅中學叫做PhillipsExeterAcademy，在數學、天文物理學，與古典學成績優異，申請入大學時，在申請表寫明自己除英文外，能閱讀及書寫法文、希伯來文、拉丁文及古希臘文，兼且係學校劍擊隊隊長，對荷馬史詩Thelliad背誦如流。海峽兩岸三地嘅家長，若想逼子女入哈佛，不妨以朱克伯格作為一個學術與文化基準，比較吓自己子女是否這般材料。香港將設立文化局，新局長不妨與新教育局長商量吓，香港學校點樣可以培養出一位如此厲害嘅「通識學生」，人地唔駛必修甚麼通識科嘅喎。<br>當然唔係位位哈佛生都咁巴閉，左丁山工作多年，就見過一啲普通又普通嘅哈佛畢業生，點都諗唔通佢地點樣可以混入哈佛，及如何在哈佛畢業。呢日有幸碰到一位標青人士顧問Ｎ，佢有三個哈佛學位，認真唔講得笑，佢話最近與一羣校友討論，哈佛人之中，究竟係畢業生好嘢，還是輟學生巴閉，大家各有意見，但論到銀紙財富，兩位輟學生蓋茨與朱克伯格嘅現時財富，就多過晒其他畢業生！不過咁，左丁山話朱克伯格仲未可以下定論，fb上市鬧出風波，聲譽受損，崇拜Zuckerberg而跟風買入fb股票嘅，隨時變咗係sucker（笨蛋），fb他日變成雅虎咁就唔值得恭喜啦。<br>講講吓，顧問Ｎ透露一件趣事，佢話：「計中學與哈佛，我都係朱克伯格嘅師兄。前排中學搞reunion（重聚），請朱克伯格回校演講，學生視佢為大英雄，夾道拍掌歡迎，但校方對朱克伯格有啲不滿！」甚麼不滿，佢唔肯講，左丁山好奇心起，周圍八下，卒之又搵到一位朋友（佢嘅仔亦係PhillipsExeterAcademy校友）問吓，原來當日朱克伯格穿着對拖鞋返母校，校方恐怕佢樹立不良榜樣，教壞學生喎！咁貴族嘅學校有好多規矩㗎嗎！</p></body></html>