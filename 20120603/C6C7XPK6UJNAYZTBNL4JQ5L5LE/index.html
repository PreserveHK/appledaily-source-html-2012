<html><header><meta charset="utf-8"><title>周日趣BLOGBLOG：抽iBond贏粒糖　輸到PK - 股榮</title></header><body><h1>周日趣BLOGBLOG：抽iBond贏粒糖　輸到PK - 股榮</h1><p>新一期抗通脹債券（iBond）禮拜二接受認購，全城財演、專家都叫買，理由是無風險、回報佳，以及政府包底，營造出唔買就對自己唔住的效果。另一邊廂，證券行及銀行忽然賣大包，推波助瀾紛推iBond認購優惠，包括十成免息孖展、孖展無認購上限，優惠期內豁免交易佣金、認購費等。</p><p>券商推優惠除笨有精</p><p>股榮股齡不長，但知道現實上，債券風險遠遠高於股票，政府推抗通脹債券，本意是好，但卻慷納稅人之慨，營造出投資是穩賺這種錯誤訊息，我擔心短期縱贏到掌聲，賺到粒糖，但長遠隨時令市民輸間廠，血本無歸。<br>經濟學大師佛利民曾指：「世上無免費的午餐」。這句1975年經典言論，放諸今日仍然適用。券商及銀行今次大舉出動、鋪天蓋地宣傳，你一蚊都冇，唔緊要，我借夠廿萬十成孖展俾你認購，點話呢！據報，有券商甚至巡迴大學做roadshow，向大學生辦理開戶口及申請手續，甚至有龍頭行仲話，iBond如果首日冇升，保證散戶賺餐茶飲。<br>貼錢畀你賺，股榮受寵若驚。無可否認，今次券商銀行數招齊發，無非向沒有投資習慣的市民打主意。新股已經死寂，今次再推iBond，正好是招攬新客的好機會。唔怕你唔買，最怕你冇戶口，券商打的主意，無非是吸納新血，就好似信用卡公司，一開波送優惠，收到卡自然手痕買嘢shopping，到期冇錢交卡數，只好乖乖交minpay（最低還款額），畀息畀到你死。<br>這種蝕頭賺尾的做法，有數佢計，最怕你唔落叠。以前未開戶口，聽到隔籬八公話這隻有料到，礙於無戶口，只好聽完算數。但因認購iBond開了證券戶口，有錢有戶口聽到料身痕，券商銀行就有顧客自動上門畀佣佢賺。</p><p>輸錢皆因贏錢起</p><p>輸錢皆因贏錢起，這句至理明言，除了適用於賭博外，股票債券等炒賣市場一樣有效。還記得去年iBond人人話冇肉食，結果甫上市即賺5%，加埋派息，回報超過9厘。去年市況差，不要說9厘回報，現今有5厘回報，就好似天掉下來的餡餅。<br>今次iBond，如無意外，首日可升5%以上，港人鍾情「短炒」，配合全城標榜「實賺」，無疑予人賺快錢的概念，很多人投資都有一個劣根性，就是相信唔賭唔知時運高。贏咗一次，自然想有第二次、第三次。叫佢等多一年先搵快錢，佢睬你都儍。<br>環球金融市場已到了臨界線，美國十年期國債息跌至1.45厘之半世紀新低，德國同期息率更只有1.17厘，兩年間更曾見負利率。債市進入爆煲倒數階段，規模之大、影響之深，肯定遠超08年金融海嘯。在風雨飄搖的時代，買iBond隨時被bomb。<br>股榮</p></body></html>