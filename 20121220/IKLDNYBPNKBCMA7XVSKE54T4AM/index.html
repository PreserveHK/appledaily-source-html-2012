<html><header><meta charset="utf-8"><title>中環在線：與周董合唱<br>文傳又玩公投 - 李華華</title></header><body><h1>中環在線：與周董合唱<br>文傳又玩公投 - 李華華</h1><p>文化傳信（343）舊年話搞社區網站Ucan.com，仲有周董周杰倫做股東，噚日終於宣佈Ucan.com下月推出服務，為咗make noise，計劃搞網上版「星光大道」，贏咗有機會同周董喺明年嘅演唱會同台演出。<br>比賽最大賣點，係網民公投。參賽者只要唱首歌上載Ucan.com，喺指定時間內邀粉絲投票，高票者可能來一次現場演出機會，至於現場比賽係公投定由評判評分就未落實。雖然係宣傳手法，但食到網上公投概念算有諗頭，難怪公司之前引到殼王陳國強投資，殼王做大股東嘅TVB（511）啱啱搞完公投選視帝、視后，唔知係咪互相參考呢？<br><br>李華華<br>mailto:LiWaWa@AppleDaily.com</p></body></html>