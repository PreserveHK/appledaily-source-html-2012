<html><header><meta charset="utf-8"><title>老樓周記：終極一跌　信不信由你 - 劉兆昌</title></header><body><h1>老樓周記：終極一跌　信不信由你 - 劉兆昌</h1><p>不幸言中新盤連番劈價潮蔓延，先有將軍澳天晉大劈三成開始，再有灣仔壹環開售一周減價一成，12月中公佈農曆新年後賣樓的紅磡昇御門，未賣自殘一成半樓價，要錢唔要貨格局明顯，減幅變成雙位數字，下下入肉。<br>三個盤位處不同區份正正代表港九新界同樣面對減價壓力，難獨善其身，鬼理你是大品牌抑或是市區優質豪宅，認錢唔認人，「cashisgod」，連坐擁大量現金的財團亦加入搶錢之列，這意味着上半年靠實力贏不到時勢，若要成功過渡，必須減持貨源改持現金。<br>一般小市民畢生積蓄擺在物業身上，沒有人想見到樓市衰的現象，利淡消息湧至，上半年惡運未除，買新盤的意欲高於二手樓，不過今日低價、明日高價，總使你認為入到平貨，但最終卻入了貴貨，打定輸數留回現金等終極一跌。</p><p>鐵路盤缺乏優勢</p><p>老樓預期跌幅將在上半年轉趨急促，鑑於新盤定價就快平過同區二手樓，按過往經驗，就會促使整體樓市跌幅擴大。越跌得快，越快見底，當到了合理水平時，買家回流，樓價才稱得上回穩，能否撐上去──「難」。<br>就快可以賣的新盤排隊登場，都是大型新盤，如長實的荃灣西鐵站上蓋和新地屯門站上蓋，都是新界鐵路沿線新盤，今時今日鐵路盤都沒有優勢，只能跟大市走。兩大發展商先後帶頭減價壞了氣氛，其他發展商亦被逼走上減價之路，用家必須要有耐性細心選擇，以免買大開細、一齊陪葬。<br>揀鐵路盤不如揀高息盤，要選擇有優質租客樓盤，我唔知屯門租客有多好，只知道同區二手大型屋苑呎租唔使10元，租客肯定唔似富貴。<br><br>劉兆昌<br>資深地產傳媒人<br> http://www.HKLau.com </p></body></html>