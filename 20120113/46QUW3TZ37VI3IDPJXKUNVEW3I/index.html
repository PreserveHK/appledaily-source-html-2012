<html><header><meta charset="utf-8"><title>有話兒：爾冬陞魔法釋放青雲、偉仔</title></header><body><h1>有話兒：爾冬陞魔法釋放青雲、偉仔</h1><p>爾冬陞（小寶）自電影《千杯不醉》之後，所拍的電影都被指很沉重，娛樂變成接受控訴，未必是一家大細那杯茶，曲高和寡要有電視劇《天與地》的知音才懂得欣賞。不過新作《大魔術師》就顛覆3位影帝及影后，要他們以嚴肅的手法去演繹一套喜劇。當中輕鬆的叙事手法及劇情，令曾有想過放棄再拍電影的劉青雲重新找回拍戲的動力。<br>撰文：譚倩宜</p><p>爾冬陞自05年拍罷楊千嬅、吳彥祖主演的電影《千杯不醉》之後，他近年的作品都偏向沉重悲情，事隔差不多七年又興起拍喜劇的念頭，他日前接受訪問時笑言是緣份使然，他說：「我都係諗到乜嘢就拍乜嘢，呢齣戲係改編小說，家內地啲小說家寫書前已經諗好作品要賣畀電視台拍劇，所以收到小說之後我搵咗秦天南同劉浩良兩位好朋友幫我改編濃縮，起初個故事改到好嚴肅，當時就諗呢啲所謂大片都喺聖誕或者農曆年上，故事本身就已經有魔術，所以我就扭一扭佢，用輕鬆方法講一件嚴肅嘅事。」</p><p>拍戲講緣份</p><p>一套輕鬆的電影不單替觀眾帶來歡樂，還在不知不覺間釋放了劉青雲，令他尋回拍片的原動力，小寶爆料說：「家係青雲心情最放鬆嘅時間，之前我搵佢拍《竊聽風雲》，當時佢仲未諗接定唔接，但仲同我講『我考慮緊仲繼唔繼續拍戲』，可能佢當時遇到中年危機啦，後來大家都見到佢繼續有拍戲，到我再宣傳呢套片時見番佢，發覺佢已經放鬆咗好多，家嘅青雲演任何角色都冇問題。」說不定是拍攝《大》片時輕鬆的敍事手法令青雲重燃拍電影的感覺。<br>自《癲佬正傳》及《人民英雄》後，已有廿五年沒有跟梁朝偉合作，小寶說：「之前開戲，冇諗到有乜嘢角色啱佢做，完全冇諗起梁朝偉，《門徒》可以，但我又唔知佢當時忙緊乜，所以一切都係緣份。」當日還是男配角的偉仔，如今已貴為影帝，但小寶指偉仔並無改變：「佢個人冇變過，仍然係正常人。有啲人紅咗之後唔同晒，唔好講其他，剩係行街都唔敢，但偉仔唔同，就算我之前約佢傾嘢，佢都係企喺中環馬路口等我，完全冇問題。」<br>梁朝偉近年演繹的大多是沉鬱的角色，小寶再次將他的喜劇感釋放，他說：「佢之前都拍過《亞飛與亞基》好搞笑。梁朝偉係好內向又深閨嘅人，可能之前套戲角色性格好凝重，所以佢初頭入組嗰陣未係好抽離到，成日收埋自己喺房，所以當時我安排一場輕鬆戲畀佢先拍，第一場戲就拍佢同周迅喺街上撞番，喺好短時間偉仔已經捉番個感覺。」</p><p>羨慕《那些年》</p><p>近年監、導多為大製作電影的爾冬陞，並不想放棄拍小成本製作如《新不了情》、《忘不了》等愛情電影，他說：「其實我唔享受拍大片，拍套戲都要成四百幾個工作人員，要兼顧太多事，加上通脹，可以花喺銀幕上嘅資金唔多，呢啲係做導演控制唔到。見到《那些年，我們一起追的女孩》咁收得，我都唔知幾想愛情片抬頭，到時咪益晒我。」<br>爾冬陞補充謂：「香港觀眾成日話家嘅導演拍合拍片係畀內地觀眾睇，但家個趨勢就係咁，內地市場大，人口多，每個導演都想自己嘅作品有多啲觀眾睇到，我都想開拍《門徒2》、《旺角黑夜2》，但拍呢啲片種會麻煩到好多人，就算我自己投資做老闆，但家咁多合拍片咁好搵，你叫人幫你拍咪阻人搵錢，演員又要減價接，發行又煩，呢啲就係做導演要面對嘅壓力。」
</p><p>萌退休之念</p><p>也許現時當導演實在有太多制肘，令小寶拍得不太暢快，萌生退下火線不再執導演筒的念頭：「有日會退落嚟唔再做導演，要留番啲時間畀自己生活，好好享受一下，我拍晒電腦入面嘅劇本就會退，導演會係第一時間退下嘅工作，之後就係監製，不過編劇嘅工作我就唔會諗退休，呢個工作我好享受。」</p><p>劇情簡介<br>蠻牛大帥引狼入室</p><p>《大魔術師》講述草包大帥雷大牛（劉青雲飾）絞盡腦汁希望能博得七姨太柳蔭（周迅飾）一笑，後來見識到魔術師張賢（梁朝偉飾）的超凡技藝，希望能借魔術博得紅顏一笑。</p><p>但雷大牛不知道張賢原來是七姨太多年前遠走他方的未婚夫，張賢此行除了希望奪回所愛之外，更想救出被大帥收監的師傅、七姨太的父親。不過螳螂捕蟬黃雀在後，他們的三角戀當中圍繞着一班圖謀復辟的滿清遺老及虎視眈眈的日本軍人……
</p></body></html>