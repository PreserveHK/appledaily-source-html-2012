<html><header><meta charset="utf-8"><title>宅錄：1秒收44件衫　極速傳說</title></header><body><h1>宅錄：1秒收44件衫　極速傳說</h1><p>洗衫的確係一件時間冗長嘅家務！由落機直到衣物乾透，花的時間可達3天；如果天氣潮濕，衣物眾多的話真係成個星期都未乾得晒一籃衫！「一秒收衫晾衣架」的出現，實是絲打們救星，承重廿幾磅，還能一次過拉下44件衫不傷衣物，如此極速、絕非傳說，以後沒藉口幫襯洗衣店吧！<br><br>記者：張文蕙<br>攝影：林栢鈞<br>鳴謝：泰力車行（25666789）</p><p>收衫只要　一手扯落嚟</p><p>賣home首見「一秒收衫晾衣架」，初時以為只係普通衣架！但店長說，每個夾子最高可承重700g衣物，即一個夾掛一件普通衣衫都無問題！<br>睇佢體形咁巨大，擔心自己屋仔細細用唔到？其實佢有個兩段式折叠設計，除咗掛室外，就算用於室內門板、窗框、椅背都無問題！<br>但小記最欣賞還是佢嘅一秒收衫功能，44個夾子採用了多邊形、坑紋滾輪設計，令你可「秒殺式」將全部衣服一次過「扯下來」，懶人絕對爆Like！實地測試，發現無論絲質衣物或LaceBra，夾過、扯過都完全不留痕迹，難怪看似微細卻偉大的發明須申請專利！而且產品採用PP添加複合抗紫外線的物料，曬得耐都唔怕爆，賣home話可以用足10年！</p><p>隨處掛　門窗友救星</p><p>對症下藥　專業衣架</p><p>勤做家務嘅絲打們，應該都試過晾衫時，發現不同衣物難以晾在同一種晾衫架，例如襪仔搭喺架上好易滑落、牛仔褲用一個夾夾住好難乾、老公嘅絲質領帶又唔敢用夾！<br>唔使頭痕！皆因市面上已推出很多有功能性的晾衣架，例如Felissimo的襪子晾曬夾，只需配合一條晾衫繩，這個顏色鮮艷的小夾就能掛起一對襪仔。Francfranc的FoldableDryer除了方便摺合，其優雅的幾何外表最方便掛晾毛巾。要晾難乾又好重嘅牛仔褲都有計，小記喺city'super發現呢個快乾衣架，衣架只有四個夾子，每個夾特大，四夾合力晾一褲，中間通風，快乾好多！而掛老公嘅靚靚Tie，city'super亦有出售從上而下看如百足毛毛蟲的領帶用衣架，一架能曬24條Tie！</p><p>七彩衣架　滿衫香氣</p><p>貪靚姐妹嘅家居當然唔想老土，其實市面上都有好多特色掛衣架，例如Aboutagirl的花花圓衣架，每個都備有一朵粉橙花花，而且圓衣架更有閃黑的布料，靚得嚟亦好實用，掛絲巾亦不損質料。<br>而AROMA的橡膠掛衣架，衣架中有個盒仔，可以俾你滴入香薰油，掛上衣物後香氣便會自然揮發！喜歡玩Color的更不容錯過Pylones的Caterpillar蟲蟲掛衣架，放於囝囝房即成得意牆飾！</p><p>店舖資料</p><p>a.賣home	（34806558）<br>b.city'super	（23758222）<br>c.實惠		（26638833）<br>d.Francfranc	（34273366）<br>e.Aboutagirl	（25042226）<br>f.Pylones	（34269542）<br>g.Felissimo	（25656565）</p></body></html>