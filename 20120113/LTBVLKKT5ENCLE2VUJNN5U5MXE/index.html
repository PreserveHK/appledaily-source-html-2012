<html><header><meta charset="utf-8"><title>女人斟：關心妍完騷谷血趕生B</title></header><body><h1>女人斟：關心妍完騷谷血趕生B</h1><p>關心妍結婚後，一直希望為老公生BB，但她卻又不甘心，身為全職歌手在紅館只開過一次演唱會，於是在千辛萬苦努力下，終可再踏上紅館舉行一場個唱。演唱會完成後，她便專心造人，並已準備就緒做足準備工夫，諮詢了醫生造人秘訣，只要她夠血就可一擊即中！<br>撰文：陳玉琼</p><p>關心妍（Jade）為了成功再次踏上紅館舉行個唱，她不惜轉唱片公司，又在個唱未獲批前，已急不及待進行地獄式減肥作準備。在短短三個月內，Jade由118磅飽滿身形，減至95磅凹凸有致的身材，減肥成功，她日前卻扁扁嘴說：「公司話我太瘦，要我增肥。」</p><p>戒絕澱粉質</p><p>Jade因為減肥減上癮，她的體重開始直線下降，公司要出令旗不准她再瘦落去，她說：「家得番22吋腰，咁大個女都未試過，以前讀書係肥妹仔。」Jade在三個月內勁減23磅秘方，全靠星期一至六戒食所有澱粉質，Jade還公開減肥秘方：「星期一至六全日，只食菜、肉，同埋日本關東煮；每晚喺屋企，一路睇電視，一路踩樓梯機。每星期要去美容院做一次減肥機，再搵健身教練練氣，同埋結實肌肉，幾樣加埋又瘦，線條又靚。」<br>不過，Jade千叮萬囑各位愛美姊妹要忍口：「粥、粉、麪、飯一定唔可以食，一定要好忍得口，以前總係減唔到手臂，唔食呢幾種澱粉質之後，手臂拜拜肉真係冇晒，一星期仲可以有一日放假，回復正餐。」<br>Jade出道10年，出過13張唱片，僅於05年在紅館開過一次演唱會，Jade一直希望可以再償心願，可惜這個願望足足等了多年，她不甘心說：「我唔拍電影，又唔拍電視劇，作為歌手，連一個騷都搞唔到，咁樣我冇嘢做囉喎……歌迷一路等，講咗咁耐都冇聲氣，點同歌迷交代！」</p><p>濕身傳福音</p><p>Jade上年中過檔星娛樂，不久便為她成功申請到本月20日紅館一場檔期，心願終千辛萬苦達成，她感恩說：「嗰時我真係唔知開唔開到，哈！原來有決心就有機會，放棄咗就乜都冇，堅持咗咁耐都抵，雖然只得一場已經好滿足。」<br>完騷後，Jade今年暑假會專心造人，她說：「我今年都32歲，老公仲大我5年，唔可以再拖，老公仲急過我。」有否信心一擊即中？她說：「要睇我嘅身體狀況，已經問咗醫生，醫生話只要女性夠血就好容易會有，因為我哋呢行成日減肥搞到貧血，所以好多女星生唔到，都係因為過份減肥唔夠血。」為了夠血一擊即中，Jade暫休後馬上補身增肥，她笑說：「為咗生到，幾肥都唔介意。」<br>目前Jade先專心排練，她感謝主辦單位落重本在舞台搭建水池，到時會玩水濕身，也會跳舞，有搖滾也有福音，其中一部份以歌舞劇形式進行，她有信心做個精采演出答謝歌迷。</p></body></html>