<html><header><meta charset="utf-8"><title>澳門直擊　懷孕四月着高踭鞋開工千嬅挺巨肚撐老公</title></header><body><h1>澳門直擊　懷孕四月着高踭鞋開工<br>千嬅挺巨肚撐老公</h1><p>【孕連環之夫唱婦隨】楊千嬅在元旦日宣佈懷有龍B，之後一直閉關安胎，昨日她為撐老公丁子高的公關公司才首度現身公開活動，與吳彥祖（Daniel）在澳門出席新春龍年亮燈儀式。懷有四個月身孕的千嬅腹部出奇地大，但她否認陀孖胎，她自爆貪靚着四吋高踭鞋，遭老公黑面對待。同場的Daniel則恨生仔恨到出面，他謂20幾歲已好想做爸爸。<br></p><p>楊千嬅和吳彥祖02年在《新紮師妹》結片緣，十年後再重聚，昨日應邀到澳門威尼斯人酒店，為一條十米長的金龍進行亮燈儀式。大會安排二人乘坐貢多拉小艇進入會場。懷胎四月的千嬅穿上紫色闊身裙、腳踏四吋金色船踭鞋在台上獻唱《斗零踭》，邊唱邊摸着肚皮，表現投入。司儀問千嬅老公會否擔心她穿着高踭鞋？她尷尬笑說：「着三分鐘啫，一落台邊就換。」她直言現在上台唱歌特別開心，因為感覺得到體內多一份力量。</p><p>「家重咗十磅」</p><p>當千嬅落台時，四位工作人員小心扶住她，非常大陣仗。當被取笑着高踭鞋這麼大膽？千嬅即急急說：「我會換嘞，因為唔想着大肚婆衫，條裙改短咗六吋，呢對platform鞋十足紙鎮咁，好穩陣，老公好遠望我㗎。其實醫生都有叫我小心啲，話大肚婆平衡唔係太好，驚成日着會腰骨痛。」問她對鞋有幾高？她失笑說：「唔可以再講，喺酒店房時丁生已經黑面黑到落樓下，我都成日坐低，大肚婆日常生活冇乜分別，只係動作慢啲。」<br>千嬅透露現在懷有四個月身孕，但見她的肚皮卻出奇地大，被疑懷雙胞胎，她說﹕「一定唔係孖，一個啫，放完聖誕假突然彈出嚟，家重咗十磅。」記者笑她現在有「事業線」，她說：「不嬲都要升cup，但升咗都冇用，家又冇乜用，大細同有冇奶係兩回事，但無論點都係開心事，其實我哋原本係想生兔仔或兔女，但試咗幾個月都唔得，可能太有意識，想放棄時，又突然喺開騷前發現有咗，真係要多謝個天。」問到是仔還是女？她笑說：「過多一星期先知，如果心急就落賭場賭兩手，奶奶話贏就係女，輸係仔。其實家仲未改名，老公咁奄尖，一定會問晒丁家長輩同師傅，但我以唔俾同學取笑為原則。」問到BB有沒有與人上契？她說：「我啱啱公開，怕小器，中國傳統就三個月，我高齡加多一個月。」</p><p>「偷飲一啖香檳」</p><p>37歲的千嬅屬高齡產婦，早前完騷後試過腹痛入院，令丁家上下好緊張，醫生亦曾吩咐她多休息，她說：「佢唔想我成日出街，我又成日呃佢話喺屋瞓覺，點知又俾人影到。其實醫生都叫我唔好企同行咁耐，家我咪每日睇日出日落、食嘢、搽油（去妊娠紋）同瞓覺。奶奶同老公都好照顧我，甜、辣、咖喱同味精都瘋狂想食，但為小朋友着想都要忍，試過偷飲一啖香檳，係老公用湯匙滴一滴畀我，佢叫我好似貓咁舔，勁樣衰！」千嬅表示現在已盡量將手頭工作推掉，今次擺明是撐老公的公關公司才亮相，難怪老公丁子高在微博留言說：「多謝吳彥祖，當然仲有我隻鬆弛熊楊千嬅啦！哈哈！」大晒恩愛。</p><p>吳彥祖：好恨有B</p><p>另外，最近有傳LisaS.大肚，Daniel否認說﹕「剛才坐直升機過嚟，見到千嬅兩公婆好幸福，真係有少少想流淚。自己都好恨有BB，之前傳Lisa有咗，好多親戚朋友打嚟恭喜我，我唔係驚小器，但又唔係真，真係有啲失望。」他表示曾想過要仔唔要乸，他說：「20幾歲已經好想做爸爸，諗過唔要老婆都想要個仔，係結咗婚後先知老婆好。」他否認Lisa曾講過林熙蕾是第三者，他說：「呢單都係炒作，假嘅。」<br>採訪：盧坤穎<br>攝影：仇志德</p><p>話你知：龍仔龍女排隊出世</p><p>不少藝人或其妻子都成功懷上龍B，不過胎兒性別方面似乎未能盡如人意，想生女的陳慧琳及黎淑賢均陀龍仔，恨仔恨到發燒的徐熙娣（小S）卻再懷龍女。</p></body></html>