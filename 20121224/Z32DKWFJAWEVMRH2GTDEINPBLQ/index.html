<html><header><meta charset="utf-8"><title>襟弟妹夫　　  - 左丁山</title></header><body><h1>襟弟妹夫　　  - 左丁山</h1><p>李純恩嘅親戚在金鐘地下停車場遇上匪徒持「槍」打劫，《蘋果》指當事人容潤笙係李純恩嘅妹夫，以前在李純恩攝影展覽開幕禮，左丁山見過容先生，知道佢係李純恩嘅襟弟，不明白報紙何以指佢係李純恩妹夫。<br>左丁山對記者朋友Ｇ講：「襟弟與妹夫唔同嘅噃，唔可以稱呼錯。」點知記者Ｇ突然問：「襟弟即係邊個？」左丁山答：「譬如你有一個細妹，你細妹嘅老公就係你丈夫嘅襟弟囉！」記者Ｇ仍然不解：「我細妹嘅丈夫咪係我嘅妹夫囉，我嘅妹夫，老公都叫佢做妹夫嘅啦！」跟住問坐在隔籬飲茶嘅小Ｋ（平板設計師），小Ｋ亦話：「係囉，咪妹夫囉，乜點解叫襟弟？」<br>左丁山一時唔知點樣回答，今日之80後對中國傳統稱謂，好似無心裝載，學足西方人叫uncle、auntie，分不清伯、叔、舅、嬸、姑表、姨表、堂兄弟等等分別。有一次遇上一個好大嘅家族嘅，即係世家子弟後人，佢話佢有好多cousins，講啲名字出嚟，確係好出名，但左丁山問佢究竟係父系、母系邊一方面嘅cousin，邊啲係堂兄弟妹，邊啲係姑表姨表，講唔出，總之一味係cousin，無法啦，佢自幼留學讀英國寄宿學校，邊度識得呢啲嘢噃，但記者Ｇ呢類本港土生土長學生都對傳統稱謂冇足夠常識，咁至令人驚奇。<br>記者Ｇ反問左丁山：「你講嘅，讀書冇得讀嘅噃，先生從來唔講，你點解又識呀！」諗咗一輪，左丁山先至記得小學時候有尺牘一科，教我哋寫信，學習「父親大人膝下敬稟者」之類，於是學埋令尊、家父、令郎、令千金、外甥、姨甥，種種稱謂，後入社會做事，總會買本「應用文」傍身，以應不時之需，久而久之，就會記得，不會搞亂。之不過，講究呢啲嘢，大概會俾人笑係老餅，又搵唔到錢嘅，講嚟做乜，現實啲，講吓股票編號（冧巴）好過，譬如舊年識得買823，現在已經盤滿缽滿，買到隻669，亦到收割時候，反之買咗330就欲哭無淚，記者Ｇ一位朋友對左丁山講：「阿叔你無謂教我哋甚麼襟兄弟與姊夫妹夫之分啦，不如俾冧巴我哋最實際！」神仙咩，事後孔明，總係叻過事前鬼谷子，有外籍人士上法庭申請禁制某中大統計學教授使用「贏馬數學方程式」，如果真係有咁嘅方程式嘅話，就係天下第一營生啦！<br></p></body></html>