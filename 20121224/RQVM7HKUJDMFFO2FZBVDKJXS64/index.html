<html><header><meta charset="utf-8"><title>報告王：信相反理論　冷敲東亞 - 高明</title></header><body><h1>報告王：信相反理論　冷敲東亞 - 高明</h1><p>大行研究部陸續收爐，瑞信、德銀、摩通等上周先後宣佈放假，明年再見。不但天氣轉冷，報告量亦進入「冰河時期」。</p><p>博市場轉軚　有炒味</p><p>日前一份花旗報告講述相反理論，「我們一直都認為相反理論主義者好有型，而金融海嘯更加令部份好有錢，不禁令人覺得『如果我都係一個相反理論主義者，幾好呢！』」<br>該行認為，簡單的相反理論，往往只在大市的轉勢時表現超卓，其餘時間就跑輸大市，現時股市已進入周期中段，簡單相反理論不再合用。<br>藍籌港股今年相反理論盛行，全年升幅最大就係「世紀轉軚」的新世界（017），鄭家純由唐營走到梁營，股價由舊年跌54%排尾二，到今年升94%排第一；舊年藍籌狀元聯通（762）升46%，今年跌26%變包尾大幡。</p><p>相反理論未必過時，至少今年就贏錢。今年藍籌暫時僅跌9隻，跟去年僅升9隻相反。要找年度相反理論股，本欄選東亞銀行（023），全年僅升1.2%，上周五報29.40元。<br>樓上晉佳上月從估值、業務及大股東持股分析東亞，本欄純用相反理論，除去年股價跑輸外，市場亦甚為看淡，買入比率僅11.5%，平均目標價28元，有4.8%折讓，一旦市場轉睇法，有龐大空間炒上。2013年，本欄買東亞！</p><p>高明<br> http://www.facebook.com/AppleKoming </p></body></html>