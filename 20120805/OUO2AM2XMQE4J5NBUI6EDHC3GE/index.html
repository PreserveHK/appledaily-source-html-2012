<html><header><meta charset="utf-8"><title>異動空間：金蝶動力澎湃 - 魏力</title></header><body><h1>異動空間：金蝶動力澎湃 - 魏力</h1><p>歐美兩國有心無力，本來個市準備大散，但阿爺於百寶袋掏出秘密武器──減股票印花稅，A股精神一振，頂住港股。家陣坊間估2100係「終極鑽石底」，開始入市買貨，A股開戶人數連升三周，中信証券（6030）炒咗幾日，A50中國（2823）溢價收窄，估值又跌到歷史低位，見底訊號紛呈。不過，在明確救市措施出台前，都不宜太進取，反正平貨一街都係，唔爭在等多陣。<br>市底感覺上強咗少少，資金敢入市買殘股，好多喺冇生命迹象情況下，於低位一棍爆上，呢兩日最搶眼有雨潤食品（1068）、第一視頻（082）同中國金石（1380），搵個九唔搭八理由就炒上，其實莊家做嘢根本唔使理由。<br>湊吓熱鬧，搵咗隻金蝶國際（268）畀各位參考。過去兩個月，金蝶跌咗47%，低見0.83元，早排發埋盈警，話上半年要蝕錢。公司解釋因宏觀經濟環境持續惡化，對企業IT支出造成不利影響，導致營運收入出現負增長。不過，金蝶業務涉及雲端運算，屬未來幾年IT業發展大方向，隨時可獲政策扶持。<br>金蝶上周五大腳踢高16%，收報1.02元，成交飆至6221萬元，創近半年新高，動力澎湃，短期可上試50日線1.20元。<br><br>魏力<br> http://www.facebook.com/2012jason </p></body></html>