<html><header><meta charset="utf-8"><title>中環迷你裙：阿爺賜我力量！ - Samantha</title></header><body><h1>中環迷你裙：阿爺賜我力量！ - Samantha</h1><p>今屆奧運，對港人來說，震撼源於國家隊學娛樂圈打假波，對南韓人則是最少奪四金的北韓，但論匪夷所思，可能是北韓舉重冠軍嗰句「金正恩賜力量」！不過中國人未必感到驚訝，事關好多中國奪金選手第一句都是多謝國家、領導。<br>凡事總有例外，今屆10米氣步槍奪銅牌的喻丹，首句選擇多謝父母，感動不少內地同胞，有網民佩服小妮子夠吉士，「你慘了！但我們挺你！」<br>幾十年前，爹親娘親不如毛主席親，對企業老闆來說，家改成爹娘富不如中央富，內地來港的上市公司之中，有幾多間唔係靠阿爺給的着數搵食？如今A股鑽石底淪為豆腐底，大家頻呼阿爺賜我力量，千呼萬喚，胡總終於開金口話要穩增長。<br>電訊設備股中興通訊（763）一直有依賴政府補貼退稅，業績唔掂又被歐委會質疑借助國家非法補貼，以低於成本價對外傾銷。不過無阻公司在最新的智能手機廠商調查中進軍全球第五，加埋有阿爺喺大廳，實行快走一轉！<br><br>Samantha<br>本欄逢周一、三、五刊出</p></body></html>