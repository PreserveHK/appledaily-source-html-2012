<html><header><meta charset="utf-8"><title>體育開講：我投美斯 - 馬啟仁</title></header><body><h1>體育開講：我投美斯 - 馬啟仁</h1><p>不是在說早陣子的歐洲足球先生選舉，那日捧獎的是夾在美斯和C朗中間的恩尼斯達，明明是第一名，但恩尼斯達在兩個「巨人」旁邊還是較為像一位配角，不記得從何看到兩句評語：「他不是最好的，但他卻最值得攞獎。」似是而非，是褒又似是貶。<br>球壇這一周淡靜了，英超亦小休，好像有心留多一點空間時間給我們來處理大是大非，否則黑衣人和投票人的巨大身影隨時縮了一截。周末早上六時多睜開眼，為了就是目睹那球場上的一片藍與白，你說這情懷是愛的話，我會樂於承認；你說這與洗腦無異，我會認為這是洗滌，看看球賽時眼球是不由自主的，但心卻飄得遠遠，自由舒暢。<br>開波前睇網上資訊，白禮達又發言了，美斯還是C朗？誰最好？他選擇答咗等如無答：「C朗是將軍！美斯就是魔術師！」以他的中立身份，表態無料到反而恰如其分。<br>球壇如政壇，教練球員的賽前吹水尤如政客之政綱，吹得天昏地暗又如何，球迷們習慣當你耳邊風，反而大家又過份着緊於賽果，彷彿誰勝誰負誰入波就是一切，望一望政客們在馬路旁的橫額，甚麼成功爭取乜與物的所謂政績，就是要告誡你睇賽果睇政績之餘，其實都需要多一點分析，否則隨時被人老點。<br>阿根廷贏巴拉圭3:1，一如《蘋果》預測的賽果，沒啥意外，入波3位球員看似平分春色，人人有政績，但其實當中有神亦有鬼，唔睇清楚場波就隨時呃咗。迪馬利亞表面係好波，好可惜同美斯一隊，結果一舉手一投足都現晒形。<br>都係入波，美斯清脆破網，迪馬和亞省中隊友改變方向，有運；都係開角球，美斯正路地斬去小禁區，迪馬利亞就一係直接想彎入網，一係斬出界，冇準兼獨食；都係俾人踢，美斯慢則5秒，快則兩秒彈起身；迪馬利亞就慘嘞，有一腳「典」咗兩分鐘，人人好擔心，救護車入場抬佢走，點知轉頭一分鐘佢就入返場龍精虎猛，咁好戲，冇品！<br>投邊個一票，與其聽其言，不如觀其行。<br>文：keyman<br>now TV主持<br>mailto:sport@appledaily.com</p></body></html>