<html><header><meta charset="utf-8"><title>今日人人投兩票 - 左丁山</title></header><body><h1>今日人人投兩票 - 左丁山</h1><p>最近幾日與親戚朋友講九月九日星期日立法會選舉投票，原來仲係有人矇查查，一位教師話：「我有三票噃，一票直選，一票教育界功能組別，一票超級區議會！」另一位會計主任話：「乜呀？我得一票啫啩，淨係投超級區議會啫噃！」<br>幾乎俾佢兩位激親，唯有向佢地解釋，一個選民最多只有兩票，你係教育界功能組別選民，就不能投超級區議會；另外投票時，人人都可以拿到兩張選票，要分得清楚，不可亂嚟。佢兩位聽完，即刻鬧政府宣傳不足，蒙蔽市民，左丁山唯有苦笑，教師咯喎，仲樣樣賴政府不力，自己平時冇睇報紙，冇留意時事嘅咩，駛唔駛叫政府教你投票俾邊位候選人呀？<br>解釋一輪，十幾二十人飲茶時七嘴八舌，討論如何投票，大家來自不同選區，五區有齊，競選名單令人眼花撩亂，總之各有所好啦，無謂堅持一定要投俾呢個那個，但傾傾吓，大家傾出一個原則，就係為咗香港民主前途，要盡力投俾民主派，但亦有人講：「喂，香港係資本主義社會，立法會要有啲資本家議員平衡吓嘅，大家不可忽略！」講得不無道理，但資本家參選，亦要佢地有從政經驗，有過直選經驗至得，唔通求其揀個有錢人咩。<br>至於全港選民可以一齊投票，不分區嘅超級區議會候選人，一共有六位，就係民主派嘅何俊仁、涂謹申、馮檢基，工聯會陳婉嫻、民建聯劉江華與李慧琼，還有無黨派白韻琹，投俾邊個，意見單純，一致認為根據民調，工聯會陳婉嫻一定當選，可能吸票多得滯，佢嘅支持者會自動配票俾劉江華、李慧琼，令民建聯工聯會全取三席都唔定，民主派選民如果唔踴躍投票或誤聽人言，唔投超級區議會選票嘅話，就會有此後果。民主派三人之中，根據滾動民調，涂謹申最牙煙，隨時會輸俾識得分配選票嘅工聯會民建聯，俾劉江華李慧琼砌低。阿涂真係一票不能少，佢食粥食飯要睇閣下手上一票咯，唔怪得佢曾經在蘋果日報賣廣告告急啦。睇民調與過往配票策略，陳婉嫻、劉江華、李慧琼三人一起進入立法會嘅機率甚高。（交稿之後，收到一位讀者李伯來函，佢話本欄句句淺白易明，希望投票前解釋吓乜嘢叫做「超級區議會」選舉，佢最近睇報紙報導，覺得長夾臭，睇極都係矇查查喎。希望上文對你有啲幫助。）</p></body></html>