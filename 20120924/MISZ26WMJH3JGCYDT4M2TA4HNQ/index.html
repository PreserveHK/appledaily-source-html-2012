<html><header><meta charset="utf-8"><title>智取大市：招金中線強勢冇懸念 - 晉佳</title></header><body><h1>智取大市：招金中線強勢冇懸念 - 晉佳</h1><p>當本地地產股炒到去最落後嘅華大地產（201），係咪應該唞一唞呢？情況同前排急升嘅金礦股差唔多，所以係時間要搵其他股份接力。不過，講開又講，金礦股勁在急升之後連續幾日高位橫行，回都唔回吓，有動力再升，一方面係因為金價喺高位撐得住，另一方面係市底好，就算金價唔升，技術超買嘅金礦股都唔捨得回吐。究竟乜嘢情況下，金礦股會再開車？觀察現貨金價格，舊年11月同今年2月，都曾經上試每盎斯1800美元，跟住都係橫行幾日，然後有一日突然急插番去1700美元。照咁睇，金價短線都仲未算企得穩，等佢出現下一支大陽燭，突破1800美元水平，先再追入金礦股都未遲。不過，金價強到冇朋友，紐約期油、其他貴金屬都望塵莫及，強者越強嘅道理唔會變，所以中線嚟講，金礦股仍睇高一線。當中招金礦業（1818）向來最貼近金價走勢，睇番上星期五收市價仲企喺13.64元，你嫌貴咩，但股價其實仲低過2月高位嘅16蚊差唔多15%，晉佳就真係唔覺得好貴。如果睇番周線圖，招金已經突破咗舊年9月初至今嘅下降軌，仲要連續兩個星期成交大增，絕對係好兆頭，如果配合金價突破1800美元水平，繼續呈強勢，港股又持續上升，招金要突破舊年高位19.17元，懸念確實唔大，咁睇上升空間閒閒哋有四成，咪話唔吸引。</p><p>黃金需求易升難跌</p><p>晉佳8月開始睇好港股，至於黃金價格，基本因素係咪咁勁呢？一般影響金價需求嘅因素，主要分為消費需求、投資需求同埋央行儲備需求。當中投資需求近年有上升趨勢，利好！至於歐美日央行齊齊QE，令貨幣貶值，即使同時人民幣國際化步伐加快，但相信央行對於黃金嘅需求仍然會增加，亦係利好！至於消費需求，始終係影響金價嘅最大因素，就因為中國同印度兩個黃金大買家，未來經濟都呈放緩，所以對於黃金消費需求強唔強，構成一定變數。不過，相對其他貴金屬產品只能夠倚重消費需求，金價的確可以畀投資者有安全感，況且金價已呈強勢，作為投資者梗係看風駛盡喇。晉佳本欄逢周一、三及五刊出</p></body></html>