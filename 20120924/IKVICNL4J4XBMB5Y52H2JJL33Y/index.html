<html><header><meta charset="utf-8"><title>大陸通行正：蠔嘆九大簋</title></header><body><h1>大陸通行正：蠔嘆九大簋</h1><p>每年踏入十月，又開始來到食蠔季節，一直去到翌年四月，各式各樣的蠔先後上市，肥美豐腴的，濃淡甘香，各適其適……其實除了外國蠔，中國蠔一點也不遜色，有碟話碟，這是我在深圳遇過中國蠔王之後的衷心話。　文、攝：晉易　模特兒：Wing Poon</p><p>說起陳漢宗，中港飲食界的人都稱他為「蠔爺」或「蠔王」，而事實上，他在2001年創辦的「舉人爺飲食集團」，除了以他家鄉汕尾的地方菜見稱，亦以賣蠔賣到街知巷聞，獲獎無數。這次採訪他們位於蓮花支路的店舖，品嚐過汕尾蠔的美味和變化多端的烹調手法，我有口福了。<br>打正旗號食蠔，蠔的質素當然絕不可以失禮人家，為盡在掌握中，蠔王除開食肆，更在汕尾紅海灣自設蠔場。就像他們其中一個招牌菜秘製金蠔皇，用的就是蠔場的六年蠔，有差不多半隻巴掌大，入口外脆內嫩，那種濃郁的蠔香，我敢說，外面一定吃不到。「蠔的質素固然重要，其實烹調方法都落咗好多心思，尤其是秘製蠔汁，先至係精華所在。」大廚羅師傅為我們一邊介紹，我卻食到停唔到口。<br>「咁多年嚟，我哋鑽研咗好多煮蠔方式，近年總結落嚟就成為蠔門九式，浸、煎、炸、炒、蒸、煀、冰鎮、蒜香，再加埋蠔烙，梗有一款啱心水。」對我來說，款款都啱喎。</p><p>主打海陸豐菜</p><p>叫得蠔王，除了中國蠔，陳老闆近年也開始引入進口生蠔，雖說兩種蠔食法、食味各有不同，但都不離其宗，「你問我邊樣比較好，我只能講各有不同，睇個人口味。」羅師傅說。<br>把把刀張張利，其實也不是沒可能，曾經得過「深圳名宴」、「中國名菜」等無數飲食大獎，除了蠔，這家菜館主打就是陳老闆的家鄉菜──海陸豐菜。「做飲食業最緊要用料新鮮、材料靚，除咗蠔場，我仲走遍珠三角，同唔同農場、漁民合作，苦瓜、莧菜、汕尾海產等等，大家可能都無乜機會喺其他食肆食到㗎。開張最初期，我部車可以一年開五萬公里去搵食材㗎。」陳老闆的話，我信到十足十，除了因為他享負盛名，也由於我有眼得見，大閒日，一到晚上六時許，食客已經陸續到來，把偌大的地方坐得滿滿，唔好食，邊可能咁熱鬧？</p><p>舉人爺蓮花店</p><p>地址：深圳福田蓮花支路逸庭苑賓館三樓<br>電話：（86）755-6136 6928、6136 6988<br>交通：落馬洲福田口岸的士約¥22</p></body></html>