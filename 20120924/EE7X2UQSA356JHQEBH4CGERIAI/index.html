<html><header><meta charset="utf-8"><title>好不主席：綠In粉紅Out - 盧先亞</title></header><body><h1>好不主席：綠In粉紅Out - 盧先亞</h1><p>報載香港幾年前已經超越美國，成為全球最「食肉」（唔係「食力」）的地方。而單單去年港人的人均肉食消耗量就達到150公斤，即係每人每日食咗成磅肉，較諸被公認為「食肉獸」嘅美國人，都仲要高出38%，亦足足係歐盟諸國嘅兩倍，仲有我哋成日話強國富起來食晒啲嘢，但實情佢哋人均耗用只不過係我哋三分之一水平。而且當歐美發達國家近年已因追求環保和健康，減少肉類消耗的同時，香港卻背道而馳。<br>當然香港早已富起來，與強國經濟起飛、國民生活水平提高而引發的肉食需求增加不同，港人嗜肉純粹是為了口腹之慾。或者有人仍會對於自己平均日啖接近一磅肉而覺得難以置信，其實只係眼不見以為「克己」，起碼飲宴 、「蒲飛」同超市嘅廚餘，已足以令到堆填區不敷應用，仲有港人最重視嘅湯水同近年大熱嘅日式拉麪嘅湯底（味精拉麪除外），無一不是用大量嘅骨肉熬製，稍為落輕咗料，啲客（點都唔會係美國客囉）已經鬼殺咁嘈。仲有過時過節一定要有雞，而打邊爐又點可以冇肥牛呀？</p><p>港人嗜牛　五年耗量增逾倍</p><p>港人嘅「瘋（狂愛）牛」程度，可以從五年前15公斤的人均牛肉消耗量，暴升超過一倍至去年的32公斤睇到。香港非回教國家，所以唔係因為要替代禁忌的「豚肉」而需求傾斜。猶幸大部份嘅牛肉唔係做咗薄切肥牛，就係厚Cut牛扒，弄虛作假的情況不易，最多咪係虛報部位、產地同級數，點都唔似得啲歐美地區，其實食客根本就唔知自己食緊嘅係乜嘢「牛肉」！呢啲數以億磅計嘅「免治牛肉（免牛）」製品，主要係供應畀快餐連鎖店做漢堡包的餡料，當然所有舉世知名的品牌無一倖免，而佢哋亦心知肚明呢啲食材係點樣製造。<br>其實呢啲「免牛」係用牛肉加工過程中剩餘的頭、尾、蹄等肉廢料再造而成。過往呢啲廢料只會用以加工成為油脂同狗糧，直至有企業研究到可以將廢料加熱，再以離心機分隔成脂肪和肉渣，而呢啲肉渣就同正常碎牛混合，以降低成本，仲標榜係又平又少脂肪嘅「牛肉」，仲美其名為「粉紅肉渣」。<br>整個過程的重點在於，這些原材料部位的含菌量較高，甚至會包含牛隻神經系統的細菌，即係瘋牛症的病源。為了殺菌，所以加工過程中會加入氫氧化銨。咁即係乜嘢嚟？我化學好差，淨係知呢啲係俗稱氨水嘅添加劑，咁氨水又係乜嘢呢？咪就係氨氣嘅水溶液，而氨氣咪就係阿摩尼亞囉。點呀？諗唔到都聞到啦，係咪？<br>事件被揭發後，梗係掀起軒然巨波，麥記、包王相繼喺舊年宣佈放棄使用呢啲加工肉渣，而相關加工廠亦因為銷路急跌而要破產，相信呢啲所謂「牛肉副製品」自會消失。<br>至於香港有冇受到影響，翻查報道，嗰陣香港傳媒疲於特首選舉鬧劇，少有追蹤。而當時香港麥記發言人強調，該公司一直選用百分百優質純牛肉，供應商亦與美國嗰邊不同喎。這陣子慣讀「語言偽術」，咁係咪間接承認咗美國嗰邊嘅牛肉冇咁「優質」，而香港嘅供應商係嚟自其他地區，講真又有幾多人冇諗過麥記啲牛肉，其實係嚟自強國！<br>提提各位，今日又係Green Monday（詳情可參見上周一拙文或登入 http://www.greenmonday.org.hk），如果你仲未響應，可以由今天開始，如果你已邁出Baby  Steps，恭喜，請堅持，我亦自勉！<br>盧先亞</p></body></html>