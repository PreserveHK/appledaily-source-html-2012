<html><header><meta charset="utf-8"><title>中環在線：嘉利玩結婚變紅事股 - 李華華</title></header><body><h1>中環在線：嘉利玩結婚變紅事股 - 李華華</h1><p>曾經係股壇長毛David Webb愛股嘅嘉利國際（1050），雖然年初俾Webb鬧爆，指公司向主席何焯輝購買婚紗同攝影業務，不務正業，但公司一於少理，繼續發大佢嚟搞，自稱全港最大一站式喜慶百貨「囍悅」禮拜六（29號）會喺荃灣開幕。</p><p>搞一站式喜慶百貨</p><p>話明係一站式，呢間舖真係所有同婚禮有關嘅都有得賣或者租；婚紗、化妝、本地或海外攝影等等。照咁睇，嘉利國際可以成為香港唯一一隻結婚概念股，即係紅事股，同家幾隻墓地股，姑且叫做白事股，做個對比都得。如果呢個概念有得炒，一班投資銀行家不妨走去pitch吓其他婚紗攝影連鎖店，話唔定生意滾滾來。講番嘉利間新舖，周六搵咗藝人陳嘉桓同杜宇航呢對師兄妹着婚紗禮服表演，唔使打功夫，齋行！</p></body></html>