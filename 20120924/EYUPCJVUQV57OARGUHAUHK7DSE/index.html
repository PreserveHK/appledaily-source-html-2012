<html><header><meta charset="utf-8"><title>異動空間：百利保破頂再衝 - 魏力</title></header><body><h1>異動空間：百利保破頂再衝 - 魏力</h1><p>蘋果iPhone5開賣，魏力想碰運氣抽番部自用，結果願望落空。上周五攞到機的人，好多都拎去先達放售，錢都未畀就賺二三千蚊，回報率爆燈，仲好搵過早幾年炒IPO！記得05年魏力入行時，開個證券戶口傍身，適逢IPO熱潮剛起，抽吓中國建材（3323）、玖龍紙業（2689）、滙源果汁（1886）等，每樣中一兩手，轉眼又賺幾千，當時年少無知，以為抽IPO真係可以發達。後來才知，炒甚麼都係時機決定一切，去年炒IPO，隨時輸到嘔白泡。跟紅頂白、順勢而行是行之有效的炒作策略，QE3、低息環境以及SSD引致盤源供應急降，樓價升到唔識停，太古城40年樓齡，仲賣緊萬三蚊呎。簡單計計，700呎賣900萬銀，七成按揭要借近600萬，供25年每年還本都要24萬元，仲未計息，每月供樓就要兩萬幾，有仔女的話，負擔相當沉重。可見目前買樓，只係賭息口有排唔升，一升肯定好多人捱唔住。買樓不如買地產股，呢幾日連三四線地產股都喪炒，百利保（617）現價較NAV折讓七成，點都抵過買樓！集團擁有三成權益的豪宅項目「南灣」仍有8個特色戶及80個車位待售，如售出可帶來大額盈利貢獻。上周五突破1年高位，短線睇3元並不為過。魏力 http://www.facebook.com/2012jason </p></body></html>