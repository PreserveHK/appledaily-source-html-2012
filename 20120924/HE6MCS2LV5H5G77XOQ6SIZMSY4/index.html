<html><header><meta charset="utf-8"><title>中環在線：高登巴打貼大肥死期 - 李華華</title></header><body><h1>中環在線：高登巴打貼大肥死期 - 李華華</h1><p>火燎森同孫柏文（大肥）再次力證自己「燈」到冇朋友！上周六過億元六合彩開彩，兩位各買一張電腦飛，各中得一個字，講明冇橫財運嘅陸叔陳永陸冇呃人，貼6個字全部唔中，下次要搵三位貼齊43個字，造福人群先得！<br>高登巴打應該知道大肥幾咁有威力，近日已經開出盤口，估佢幾時輸夠四成，被踢出《爽報》「300萬爽組合」。最快今個星期，最遲10月第四個星期，仲要係「熱烈地彈琴熱烈地唱」呀，陰公豬！</p><p>轉做非執行倉主</p><p>佢蝕沽清倉之後，上周一一注買重五礦資源（1208），結果輸得更慘烈，最新輸37.5%，五礦跌多少少，佢就拜拜了。大肥自己知自己事，話「次次都係我害到個倉，梁心欣（財經節目主持兼大肥拍檔）唔係放假就突然唔舒服（冇睇個倉），咁就俾我搞禍咗。」佢話家陣個倉外判晒畀梁心欣，自己做非執行倉主喎。</p></body></html>