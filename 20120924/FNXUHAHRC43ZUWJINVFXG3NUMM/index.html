<html><header><meta charset="utf-8"><title>魚樂無窮：永安國際慢火煎魚 - 唐牛</title></header><body><h1>魚樂無窮：永安國際慢火煎魚 - 唐牛</h1><p>早幾日先講要慎防殼股回吐，近排熱炒嘅南聯地產（1036）、東力實業（978）及僑福企業（207），上星期五即逆市插水。由於殼股多數未有實質資產揸手，炒作全建基於注資憧憬，隨時Chok到暈。相反，落注手持地產物業嘅大折讓地產股，就相對安心。既然炒風未完，一於繼續尋寶，今日推介經營百貨同物業投資嘅永安國際（289），截至6月底，半年營業額9.1億銀，增長6.8%，核心盈利更升24%至3.5億銀。集團持有本港（上環、油麻地、尖沙嘴）及美、澳商廈物業，總值接近100億銀，幾乎係公司市值兩倍；中期經營現金淨流入達2.9億銀，財務狀況一流；中期息每股41仙，保守估計末期息同舊年一樣（55仙），則年度化息率高達5.1厘，好過唔少REITs。永安國際上周五收報18.96元，升0.9%，惟14RSI已升至超買水平，可候回吐吸納，中線睇22元。值得留意，此股成交較疏落，入場要有坐貨心理準備。唐牛</p></body></html>