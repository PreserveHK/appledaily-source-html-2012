<html><header><meta charset="utf-8"><title>中環在線：<br>歲月的童話　誠哥點解唔係誠叔 - 李華華</title></header><body><h1>中環在線：<br>歲月的童話　誠哥點解唔係誠叔 - 李華華</h1><p>新世界發展（017）創辦人鄭裕彤（彤叔）入院成個禮拜，真叫人擔心，睇番幾間老牌地產股嘅創辦人年紀，位位八十幾，無論外間稱呼佢哋阿叔定阿哥，全部都係阿伯至真，雖然係咁，長實主席李嘉誠又真係保養得宜，冇乜老態，「誠哥」之名並唔係流的！<br>坊間有個有趣傳聞，指彤叔唔多鍾意人哋叫佢做彤叔，事關佢大過誠哥3歲咁大把，有乜理由誠哥係阿哥，佢就升晒級叫做阿叔先？唔知係咪咁，佢身邊嘅朋友，好似玩具大王蔡志明、卓能（131）主席趙世曾、靚女公關周美鳳等等，都叫彤叔做彤哥，好識做㗎。<br>不過講真，幾位老人家當中，誠哥真係冇乜老態，起碼佢平時出席公開場合、主持股東會同業績會時，步履輕快，唔使人扶，雙眼有神，頭腦清晰，遠睇臉上又冇乜皺紋，比實際年齡後生10年都唔止。</p><p>食貓魚養生</p><p>誠哥講過，養生之道係生活有規律，飲食簡單，佢每日晨早6點起身，做個半鐘頭運動；打高球、游水或者跑步，食就青菜白飯，少食肉，即使食魚，都係食最平嘅貓魚。<br>聽講，誠哥食飯嘅時間都講規律，如果外出食晚飯，多數7點開飯，仲要有碗白飯。<br>其實大家都知多菜少肉、多運動係健康之道，關鍵係能否持之以恆，尤其係做運動，如果冇時間做運動，平日行多啲都好㗎。雖則話無論有錢定冇錢，都要經歷生老病死，但活得健康真係好重要！</p><p>80歲後富豪主席</p><p>李華華<br>mailto:LiWaWa@AppleDaily.com</p></body></html>