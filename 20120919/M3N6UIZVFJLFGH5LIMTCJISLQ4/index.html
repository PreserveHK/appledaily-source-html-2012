<html><header><meta charset="utf-8"><title>破戒做女模硬晒<br>林恬兒被阿媽彈唔掂</title></header><body><h1>破戒做女模硬晒<br>林恬兒被阿媽彈唔掂</h1><p>名人後代多靚女，林建岳和謝玲玲所生的女兒林恬兒，早前為相展獻出第一次，做模特兒拍攝靚相。她前晚在活動上，表明無意入娛樂圈，更不會簽老竇公司，在銀行任職銷售經理的她，滿足簡單生活。同場四洲太子女戴凱欣則表示內地廠房沒受到反日市民攻擊，風平浪靜。</p><p>林建岳女兒林恬兒、張燊悅、名模顧婭棋（Masha）等，前晚在中環出席Roger Vivier攝影展。首次出鏡做模特兒的林恬兒，在相中穿短裙，性感高貴，她表示因好友鄧永鏘女兒鄧愛嘉操刀做攝影師，才肯出任模特兒，並謂當日媽咪謝玲玲都有在旁指導她，林恬兒說：「有請教媽咪，因為第一次做model，媽咪教我要自然啲，唔好咁生硬，佢話我成個人僵硬晒喎。」</p><p>戴凱欣生意無礙</p><p>林恬兒透露工作近況：「我喺銀行做sales manager，其實已經做咗三年，好開心。」爸爸林建岳是娛樂大亨，問可有興趣入娛樂圈，她說：「唔會喇，我家做嘢好開心。」<br>四洲集團太子女戴凱欣前日生日，前晚大會送上蛋糕恭賀她。戴凱欣早前甩拖，問到生日可想有新戀情，她說：「隨緣啦。」近日內地反日浪潮激烈，更衝擊日本品牌和日資廠房等，戴凱欣表示不擔心：「生意冇乜影響，都唔擔心，因為好多食品都係自己生產，唔係日本嗰面做。」她表示廠房沒受到襲擊：「聽講風平浪靜，內地人都係自己人。」</p><p>鄭詩韻馬會受氣</p><p>同場榮文蔚表妹鄭詩韻表示沒見表姊，反而狂呻在香港賽馬會會所遇到不平事件，她說：「Family day喺馬會會所，搵位食嘢時，有個60歲左右嘅女人，三個人霸咗張大枱，我哋想坐，佢鬼咁惡咆哮我，我想用手機影低佢嘅惡行，點知佢老公就搶咗我電話，一直唔肯畀番我，後來餐廳經理調停先還畀我，但經理要記低會員編號，佢仲拒絕，好離譜。」<br>採訪、攝影：林嘉慈</p></body></html>