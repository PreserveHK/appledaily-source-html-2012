<html><header><meta charset="utf-8"><title>隔牆有耳：揪出最貴五毛黨 - 李八方</title></header><body><h1>隔牆有耳：揪出最貴五毛黨 - 李八方</h1><p>一般人都會以為五毛黨梗係嗰啲對住部電腦、足不出戶嘅毒男、憤青。其實行行出狀元啦，香港有一位專幫市建局同高官喺維基百科做「打手」嘅五毛，竟然勁到位居公營機構要職。八方今日就同大家揪出呢位相信係全城最貴嘅五毛。佢就係市建局企業傳訊總監Lawrence Yau邱松鶴！<br>有經常蒲維基百科嘅網友發現，有一位賬號Qshshq嘅網民，成日刪改一啲同市建局有關嘅條目，好似利東街抗爭咁，原本個版本係鬧爆市建局嘅社區評估係「一份有軀殼無靈魂的報告」，令居民失去保障。但有人改咗呢個條目喎，講到經市建局插手下，成個計劃又有「太陽能熱水系統、先進的省電照明設備」，變咗成個環保天堂咁。</p><p>專刪不利政府資訊</p><p>呢位Qshshq修改嘅嘢，唔單止唱好市建局，仲連對林鄭月娥同陳茂波嘅評價佢都理埋一份。例如加入埋林鄭做「市區重建」作風「實幹」。陳茂波嘅條目就仲堅，之前明明有網民留咗條link講劉迺強話過陳茂波，「不管他如何無能，甚至無恥，只要他不犯法，一段時期都要好好保住。」但呢句嘢後來又比Qshshq刪咗喎。<br>網友起底後，發現呢位Qshshq，原來就係市建局公關阿頭Lawrence！Lawrence噚日直認自己係有份改嘢，但佢話因為維基賬戶要用人名登記，佢要update市建局資訊先至咁做。咁點解要改埋林鄭同陳茂波啲嘢？佢話林鄭因為有做到市區重建工作；陳茂波單嘢，原來佢係想整番好一啲同張震遠有關嘅資料，但係就「錯手」刪錯咗其他嘢喎。佢話所有改動都係以事實為本，自己亦有喺網上提供個人資料以示問責。有網友就睇唔過眼，打算日內改番啲資料，「光復」歷史真相！</p><p>姓名：邱松鶴Lawrence Yau<br>職位：市建局企業傳訊總監，曾任職貿發局、無綫電視<br>五毛功績：更改維基百科多條批評市建局的條目，如利東街等；刪去對陳茂波的批評<br><br>mailto:pf_lee@appledaily.com</p></body></html>