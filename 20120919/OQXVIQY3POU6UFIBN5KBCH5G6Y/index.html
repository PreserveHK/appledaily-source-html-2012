<html><header><meta charset="utf-8"><title>求驗客手記：謝四演《真人Show》<br>
無懼爆格 - 求驗客</title></header><body><h1>求驗客手記：謝四演《真人Show》<br>
無懼爆格 - 求驗客</h1><p>大家有睇過占基利套《真人Show》，都知道古仔講占基利嘅生活每一幕都畀人拍咗嚟睇；估唔到利物浦竟然喺今季玩呢味！呢一套將會分成6集嘅節目，上星期喺美國率先播咗第一集；隊長謝拉特點可以唔出場，仲晒埋自己間豪宅出嚟㖭！不過佢屋企07年先介俾人爆過格，唔通謝四見過鬼唔怕黑？</p><p>謝四嫂淡妝上陣嚇人</p><p>其實呢套叫做《Being Liverpool》嘅紀錄片式真人騷，喺領隊羅渣士上任後就開始拍㗎啦，第一集仲播出紅軍去睇班主亨利旗下嘅波士頓紅襪比賽，但一班球員完全唔識棒球，搞到場面勁尷尬，似笑片多過紀錄片。而今集重心就係謝拉特嘅家庭生活，英格蘭WAGs團團長、「利記阿嫂」居倫當然要出場。唔知係咪因為呢幕係講家庭，謝四老婆竟然淡妝上陣，我求大俠睇落仲以為係素顏，睇到心都離一離！</p><p>賊佬07年大駕光臨</p><p>天生外父相嘅謝四32歲人，已經有3個囡囡，分別係Lilly-Ella、Lexie同細女Lourdes。當中只得10個月大嘅Lourdes，仲喺老竇懷抱中睇住神奇隊長做訪問，全程冇乜扭計，真抵錫。謝四迷仲睇到偶像屋企，幾咁豪華，幾爽㗎。不過我求大俠就戥佢牙煙，因為07年12月先有人闖入屋，仲持刀恐嚇居倫，要佢拎晒啲貴重物品出嚟，好彩警察及時趕到拉人。家謝拉特好似咩事都冇發生過咁，大晒屋企有幾正，唔通佢唔記得呢幾年連同自己，有8位利記球星屋企俾人爆格嘅慘痛經歷？<br>仲會喺電視同大家見面嘅利記，開季創出聯賽4場不勝嘅百年恥辱，搞到羅渣士頭都痕。狗急跳牆；佢話禮拜四對年青人嘅歐霸盃比賽，會起用德國小將耶斯爾，希望後者可以同史達寧一樣，會踢到識飛啦。</p><p>利物浦被爆球星</p><p>日期：02/05/2007　球員：連拿<br>日期：20/11/2007　球員：古積特＊<br>日期：11/12/2007　球員：謝拉特<br>日期：04/11/2008　球員：盧卡斯<br><br>只列部份　＊已離隊<br>資料來源：《蘋果》資料室</p></body></html>