<html><header><meta charset="utf-8"><title>小儀攬鎮宇爆Like</title></header><body><h1>小儀攬鎮宇爆Like</h1><p>無綫套《衝上雲霄II》索女如雲，盛女阮小儀掹車邊衝到上去，但就當正自己係女主角，前晚夾硬捉住男主角Sam哥吳鎮宇嚟抱抱，之後擺出個《亂世佳人》嘅情深慧雲李甫士，小儀瞇實雙眼個冧樣真係令人受不了，直頭搞笑過《喜劇之王》尹天仇同鵑姐嗰幕鼻涕戲。靚仔當前，小儀腎上腺素飆上腦，名副其實嘅衝上魂精呀！</p><p>Sam哥送上門</p><p>小儀噚日接受電話訪問，佢話自己喺《衝》劇中會同Sam哥玩相睇，原本只得一集戲，但最終加足五集戲份。小儀強調同Sam哥嘅親熱相係男方主動要求：「我絕對冇猴擒Sam哥！」佢仲話呢張相令到佢個facebook專頁破天荒有超過二萬人like，可見Sam哥嘅吸引力認真驚人。<br>撰文：洪紅克</p></body></html>