<html><header><meta charset="utf-8"><title>蘋機會：英式雪糕筒入屋</title></header><body><h1>蘋機會：英式雪糕筒入屋</h1><p>閒閒哋花五至六位數字揀一對喇叭，除咗代表形象與品味，音色也必然講究。但唔熟悉高級音響係咪就無機會「上車」？又唔一定，Meridian兩聲道喇叭M6，設計成雪糕筒般，毋須對音響有專業知識，插線即播，操作簡單。<br>記者：陳國輝<br>攝影：蔡家輝<br>模特兒：Irene@Zmodel</p><p>飛擴音機靠iPad</p><p>為求靚聲，你會唔會犧牲客廳幾百呎空間，去安裝前後級，再鋪到一地喇叭線，甚至翻新全屋，打造成一間私人視聽室？就算你肯，另一半都會同你大打出手！Meridian喺英國已有多年歷史，從多年前參與Blu-ray、DVD核心開發，到數碼轉換、TrueHD數碼編排，甚至幫埋《Star Wars》做後期製作，凡係Digital Audio事情，都幾乎同佢有關。M6屬於旗下入門級有源揚聲器，特點係透過數碼訊號來處理。據音響專家Ken所講，有源喇叭比傳統喇叭大五倍Power，而最大分別是唔使額外添置擴音機、昂貴喇叭線等，只要駁上提供SpeakerLink技術嘅播放器，如此簡單組合，即可欣賞靚音樂。<br>或者你認為，佢玩得好封閉、好自私喎！咁就見仁見智，但Meridian似乎跟數碼產品無法分開，例如今次示範中，佢除咗結合同牌子儲存兼播放系統Control 15之外，更可透過下載Apps令iPad變身為M6遙控器，由分類、選曲、播放等一機搞掂晒，比傳統高級音響明顯前衞同大膽！</p><p>減箱聲諧震人聲甜</p><p>睇見咁獨特嘅雪糕筒形四邊包圍設計，莫非佢採用360o環繞發聲？拆開喇叭網會發現，原來M6只具備一組85mm全音單元以及另一組140mm低音單元，雖然做唔到環繞全屋效果，但音色表現，特別係人聲效果最值得一讚。當日我哋喺大概400呎嘅房內試聽陳潔儀專輯《想像空間》，阿Ken解釋，由於M6以陶瓷結合塑膠物料成隻啤出嚟，好處係有效降低箱聲同諧震，尤其聽慢歌例如《等了又等》，甚至清唱部份時，唔只人聲甜美，感覺仲非常舒服。反之再聽勁歌嗰陣，低頻表現就一般，聽開Pop會幾啱Feel，若聽慣Rock或鍾情Heavy Metal嘅老友，就要認真考慮吓！</p><p>Meridian M6 Spec</p><p>單元：1組低音（140mm）、1組全音（85mm）<br>最大輸出：350 Watts<br>機身：陶瓷結合塑膠物料<br>連接：Meridian SpeakerLink In/Out（RJ45）<br>體積：921（高）×66-300mm（直徑）<br>重量：18kg<br>查詢：Richcom（2314 0811）</p></body></html>