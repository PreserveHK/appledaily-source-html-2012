<html><header><meta charset="utf-8"><title>宅錄：高樓底整閣仔　睡房Double使</title></header><body><h1>宅錄：高樓底整閣仔　睡房Double使</h1><p>現在的家長個個對仔女都如珠如寶，佢哋間睡房當然要整得靚靚仔仔，令佢哋舒舒服服啦！放棄了「滴住嚟」、公主或跑車睡床，室內設計師Kevin今次教我哋搞搞新意思，讓寶寶睡木船，漫遊海底世界，或親親得意乳牛，做個農莊小牧童！<br><br>記者：張文蕙<br>攝影：林栢鈞<br>Model：Dominic、Anladia@GME</p><p>雙層大房　狂玩捉迷藏</p><p>今次帶大家參觀的設計單位，特別之處是有個16呎特高樓底，設計情報中心資深設計師Kevin捉緊呢個優點，將佢演化成一個半複式設計，令已經好寬闊嘅2,500呎大宅，在睡房方面呎數Double上，最重要仲係合法嘅，唔會好似酒池肉林行宮咁比人抽秤！<br>最令人嘩一聲！莫如兩間小主人睡房，改裝成兩層式閣樓設計，拾級而上、放滿小營地及玩具的閣樓，讓親子時有足夠空間大玩捉迷藏。兩間小主人房仲各具主題，仔仔那間最特別是其睡床，以原木打造出一隻小船，配合粉藍牆紙的魚兒海馬，及天花的亮白小魚燈飾，猶如走進海洋世界中。<br>女兒房的牆上，就以得意乳牛為主題，樓梯旁的木欄及超大葉片「簷篷」，即成了童話農莊！Kevin話上閣樓的梯級做得較大，小朋友會爬得安全些。海洋睡房的閣樓更特設玻璃窗，仔仔玩耍時隨時可向大廳的爸媽SayHello！至於兩間成人套房亦同樣建有小閣樓，主人作衣帽間之用，陳生特意以玻璃作圍欄，這樣有效減少壓迫感。</p><p>繁花趟門　暗藏美女</p><p>除了兒童房用上配合主題的牆紙，Kevin更將大宅的房間化作大型趟門，並貼上黑白繁花畫作，內裏更暗藏美女，陳生指這個畫師的人體畫向來出色，用它有效令家居充滿藝術感。<br>走廊盡頭的大房一樣令人眼前一亮！整個牆壁都大膽地用上黑底白碎花，而對面則以交錯的白間條，因此就算那邊牆用上深色牆紙亦沒有壓迫感覺。浴室又以通透玻璃分隔，裏面更設有桑拿房，屋主認真識嘆！小記還是最Like佢嘅浴室型仔設計！梳妝鏡打破傳統以數個波波幾何砌成，面盆與梳妝桌融為一體。</p><p>面積最廣的主人房，玩平實東南亞設計，窗門以錯落的長方形格為主，襯天花的深色原木條子，充滿層次感。大廳為了顯得寬闊雅致，Kevin不採用花巧的設計，飯廳牆壁以雲石砌出不同Size的凹凸方格，而客廳的特色牆則用上柔和的米白色，配上長方銀條子，與主人房同樣簡約而具質感。</p><p>坐野豬犀牛換鞋</p><p>這個家除了有海洋、農場及兩隻有血有肉的可愛貴婦狗外，原來還有更多有趣的動物足迹！由於單位是一梯一伙的，所以電梯與大門位置的空間全屬戶主所有，於是Kevin就替他們弄了個換鞋空間，除咗放個大鞋櫃，仲有一隻ShockingPink野豬與亮黑犀牛，原來佢哋係為方便戶主坐喺佢哋背脊換鞋！而客廳後的牆壁則設有閃亮的飾物架，擺放着同樣BlingBling的大象，頓成客廳的亮眼點！最搞鬼還是主人房書架上的巨型四腳蛇，令平實的設計添了趣味，原來佢係Kevin於東南亞購回來的多年珍藏：「我唔會覺得唔捨得，見到襯就畀客用，效果咁靚比收埋好，又有成功感。」</p><p>地址：九龍太子道西302-302A號藍馬豪庭高層單位<br>面積：2,500呎<br>設計連家具：$360萬<br>單位提供：設計情報中心（90948938）</p></body></html>