<html><header><meta charset="utf-8"><title>零售英語apps - 左丁山</title></header><body><h1>零售英語apps - 左丁山</h1><p>泰國A自曼谷回港探父母，搵埋人力資源專家T（專搞培訓課程，訓練零售界前線人員講英語）一齊，與左丁山到上海總會吃午飯。<br>人力T首先講樓市，關心梁特首上台後，樓市會升還是跌，呢個問題最近非常熱門，地產代理專家王文彥研讀梁振英政綱、兩年來關於地產嘅言論文章，得出嘅結論就係將來會增建居屋夾屋公屋，無時間或足夠土地兼顧大單位（俗稱豪宅），於是預測好簡單，六七百呎以下嘅樓宇會受到壓力，千呎以上所謂「豪宅」嘅價格由於供應少，繼續堅挺。人力T好幾年前賣咗一個陽明山莊單位之後，買入灣仔臨海區一個千零呎住宅，於是感覺良好，唔怕「梁風」吹襲樓市。<br>泰國A多才多藝，在曼谷管理高級「服務式住宅」，在1999年至2000年間與朋友設計網站，曾有創投基金有意入股，可惜傾傾吓因文件延誤，阻延交易，竟然等到科網股爆破，一切告吹。呢次佢原來義務為人力T做「科技監製」，將佢地出版嘅兩本零售業英語應對書本，變成iPhoneapps，試用版免費，足本就賣美元兩個九毫九，咦，係一條財路噃，但人力T講，試用版已有免費下載七萬幾個，但願意付款買入足本者，仍是少數，咁嘅情況，不足為奇，左丁山自己往往都係下載apps試用版本啫。<br>將印刷本變為apps，是否好容易？非也，人力T先要搵專業程式人來寫程式，但設計圖片、互動、錄音、發音方面，就由泰國A提供大量意見，花掉不少時間，書內每一句英文嘅發音，由母語人士在錄音室錄製，並非想像中咁容易，計計埋埋，成本亦有相當，故此人力T話：「我睇你專欄講電子教科書，好有同感，我地本小書變成apps都要用不少心思，你話將一本物理學課本變成互動嘅電子教科書，足以誘發學生閱讀興趣嘅話，加插一些圖片動畫，要有多大成本呢？」問佢最厭煩係乜，佢話當然係版權啦，每張圖片都要研究清楚有冇版權，唔清楚就自己搵專業攝影師去拍照，又係成本啫，可嘆嘅係，孫公與陳副局長好似總唔明白教科書版權之複雜性，一切以為好容易。</p></body></html>