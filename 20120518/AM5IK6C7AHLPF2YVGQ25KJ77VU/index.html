<html><header><meta charset="utf-8"><title>微軟未來學校 - 左丁山</title></header><body><h1>微軟未來學校 - 左丁山</h1><p>日前本欄回覆一位讀者關於「色弱」學生是否可以讀醫科，一位熱心醫生讀者Dr.Ng來郵話佢做咗顧問醫生二十年，清楚知道「色弱」（ColorWeakness）對攻讀醫科無甚影響，色弱學生唔駛因此氣餒而不申請讀醫科，唯一例外就係修讀Pathology（病理學）可能受影響。<br>讀者Arrow繼續來郵講電子書，指左丁山「繼續幫出版界欺負人類文明發展」，意思即係妨礙電子書出版，左丁山豈有如此能耐，首先講明，出版界靠印刷商印書，彼此關係密切，但出版商印書，總大多數會外判，自己唔會投資印刷機，只有極少數大型出版商係例外。讀者Arrow話一條龍服務係常識，未必呢，好多年前肥佬黎已經否定做生意一條龍之說（英文所講verticalintegration），講明製衣廠不應開埋布廠，布廠不應開紡紗廠，今時今日之Nike何來造鞋廠？<br>有實戰經驗之人就唔會盲目相信電子教科書會解決教育及教科書問題，冇人會阻住地球轉唔搞電子教科書，但大搞之前，務請教育局官員搞清楚，區區五千萬元根本無用，徒增浪費，在所有本地學校未有新電腦、寬頻上網、Wi-Fi等配套設施及學生有人手一部netbook之前大力推行電子教科書或電子教學，純粹係做騷而已，美國唔得、英國唔得、歐洲未掂、南韓投放21億美元未竟全功、新加坡未有成功例子之前，香港要投放幾多資源去搞幾耐先至能完全取代印刷教科書？<br>微軟有宏圖大計，投資六千五百萬美元，與費城學校區合作，成立一間SchooloftheFuture，全校學生使用電腦，不用任何印刷本教科書，在2010年有第一屆高中畢業生，但辦校數年來，飽受抨擊，費用貴啦，學生不懂基本知識啦，唔用教科書係有害嘅啦，甚至在2009年仍然被報紙批評「未來學校是大災難！」六千五百萬美元（五億幾港元）辦一間全電腦電子教育學校都辦到一頭煙，仲話由微軟支持㖭，香港要推行全面電子教科書教學，真係要慢慢走，莫亂跑。</p></body></html>