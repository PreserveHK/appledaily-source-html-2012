<html><header><meta charset="utf-8"><title>隔牆有耳：記協Ball　話嚟又唔嚟　志雲放飛「基」 - 李八方</title></header><body><h1>隔牆有耳：記協Ball　話嚟又唔嚟　志雲放飛「基」 - 李八方</h1><p>噚晚舉行一年一度記協Ball，筵開30幾席，今年主禮嘉賓係快將退休嘅終院常任法官包致金。包官喺本地司法界被視為開明派，有人權法官之譽，記協主席麥姐指包官嘅判決，對香港人權同法治都有重大影響。</p><p>包官怕傳媒自我審查</p><p>包官致辭時指，本地傳媒目前面對最大危機係自我審查，強調傳媒享受言論自由係賴以維生最基本元素，否則死路一條。包官又形容傳媒言論自由，與司法獨立關係如唇齒相依，雙方有互相保護作用。包官肺腑之言，八方希望下屆政府聽得入耳。記協送咗本相集畀包官做退休禮物，入面紀錄包官見證香港大事嘅場面。<br>噚晚由包官獨腳戲致辭，八方聽聞，記協最初一度考慮請志雲大師幫忙，搞個現場版「志雲飯局」訪問包官，可是志雲仲有案在身，記協請佢訪問法官恐防太尷尬，後來搵個唔同人選，最終「魔童」王維基有義氣答應受訪，不過又到志雲一句「我又飛嘞」，要去公幹，結果現場版「志雲飯局」作罷。<br>志雲飯局搞唔成，行家表演都好有驚喜，《南早》幾個女行家唱LadyGaga驚艷全場。台下同樣精采，政壇新貴張震遠捧場，唐營嘅肥胡有現身，CY搵佢幫忙遴選副局及政助，有人問佢係咪即係已經同梁營講掂數，因此才願意做個「花瓶」角色，肥胡話咁做唔代表大和解，佢只係希望幫香港搵出最好嘅人出任公職。<br><br>mailto:pf_lee@appledaily.com</p></body></html>