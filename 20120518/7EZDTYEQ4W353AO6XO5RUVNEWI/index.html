<html><header><meta charset="utf-8"><title>蘋機會：美軍防撞標準　四防搶灘</title></header><body><h1>蘋機會：美軍防撞標準　四防搶灘</h1><p>想當年，落水影相要出動超貴專業裝備，好多相機更係一跌玩完。今時今日，通街都係防水相機，OM最新四防硬漢兄弟，更係防力驚人，除必備嘅防水，最堅係防撞功能達到美軍測試標準，帶住佢哋「搶灘」，唔使怕揩花撞跌啦！<br><br>記者：韓繼聰<br>攝影：楊錦文<br>Model：Jumbo@M.SpyModel</p><p>好色細佬　靚女最愛</p><p>先介紹細佬TG-620出場，防力達1.5米防撞、5米防水，-10℃防凍，雖四防功能唔算好頂級，不過細佬就勝在外形無咁硬邦邦，比較討好。最正係佢玩色夠搶，唔似大佬用色沉穩。TG620除黑色外，其餘四色均極搶眼，當中白底配粉紅字一款，更係Jumbo最愛：「佢嘅配色唔似一般防水機咁死板，好靚仔呀！」其實除咗防力稍遜大佬TG-820，兩部機功能基本上係一樣；1,200萬像素、5倍光學變焦、玩化妝AdvancedBeautyMode、多重防震、1080p拍片、12種濾鏡等，一貫OM機大包圍多功能強項。如果自問唔會潛到咁深水，又唔係太粗用的話，細佬平一千嘅身價，絕對抵玩。</p><p>OLYMPUSTG-620（$2,290/a）</p><p>1,200萬像素/3吋屏幕/5米防水/1.5米防撞/-10℃防凍</p><p>認真大佬　任踩唔嬲</p><p>輪到大佬TG-820，機身利用嶄新物料打造，輕巧得嚟，又不失堅固感，佢嘅防撞功能更通過美國軍事標準防撞測試，確保喺兩米內跌撞後，都仍可繼續正常運作，其堅硬程度，絕非其他品牌可比。而佢個芒更特別採用咗有三重外層（TripleCoating）作保護，兼有高對比、高光度嘅HyperCrystallll屏幕，同外殼連成絕配。<br>講到咁堅，我哋當然要實試吓佢，靚女Jumbo掉咗部機不下20次，距離甚至高出兩米，相機依然無穿無爛，個芒亦完全無花，繼續影出靚相，果然夠勁！再加埋10米防水，100kg防壓，以及-10℃防凍，全天候玩晒，夏天拎佢去玩水影女，一定係最佳Partner！</p><p>OLYMPUSTG-820（$3,290/a）</p><p>1,200萬像素/3吋屏幕/米防水/2米防撞/-10℃防凍/100kg防壓</p><p>同級防機<br><br>內外皆Pro</p><p>機身四邊設防撞軟膠，提升防力之餘，落水手感亦較佳。防水深度達12米，而鏡頭外圍六粒LED，有利水底拍攝。隨機仲附有爬山扣同GPS功能，戶外功能更全面。<br><br>1,600萬像素/3吋屏幕/GPS/12米防水/1.5米防撞/-10℃防凍/100kg防壓</p><p>抵玩之選</p><p>外形圓潤可愛，二千有找絕對係抵玩入門防機。價Cheap機不Cheap，5米防水、1.5米防震、-10℃防凍，加埋防塵防沙一樣有齊，唯一較弱係屏幕得2.7吋。<br><br>1,400萬像素/2.7吋屏幕/5米防水/1.5米防撞/-10℃防凍/防塵防沙</p><p>低調四防</p><p>淨聽SONY個名已知外形一定掂，TX20更完全估唔到佢係硬邦邦嘅四防機。雖然無講明幾米高防撞，但一般手持跌落地相信都應付到。<br><br>1,620萬像素/3吋屏幕/5米防水/-10℃防凍/防塵/防撞</p><p>查詢：</p><p>（a）Olympus（23762150）<br>（b）捷成（29262300）<br>（c）富士攝影（24063225）<br>（d）SONY（23452966）</p></body></html>