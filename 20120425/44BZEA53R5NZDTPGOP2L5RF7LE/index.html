<html><header><meta charset="utf-8"><title>尚流1：漫遊老菲林世界　保育勝保值</title></header><body><h1>尚流1：漫遊老菲林世界　保育勝保值</h1><p>在這個輕易能獲得影像的數碼時代，大多數人都忘了影像的珍貴。現在要影相，拿手機出來按按掣，想影便影，要冲要曬要等的菲林早成上一代遺物。但這些「遺物」在馬仔和TM兩位仁兄手上，卻成為不可多得的珍品。以為佢哋收藏為保值？他們卻異口同聲說：「這些爛鬼菲林哪裏值錢？在我們眼中保育比保值更重要！」<br><br>記者：韓繼聰<br>攝影：伍慶泉<br>Model：Tina@InterplayWorkshop</p><p>寶麗萊矜貴在……</p><p>TM係全球擁有最多Polaroid相機紀錄保持者。九歲時，因遙控車加相機套裝，意外地啟蒙了攝影熱情。儲相機多年，儲菲林卻只兩年時間，是因為「儲到冇嘢好儲」而開始儲寶麗萊菲林。</p><p>呢款紅外線Polaroid，TM連Sample相都未見過，絕對係謎一般的寶麗萊。網上相關資料極少，只能從包裝得知佢係於1964年生產，而傳說中係專為軍事用途而發明，真定假？冇人知。</p><p>31年前菲林竟去到ISO20000，仲係即影即有？Polaroid612到今時今日都係歷史上最高速度底片，係一款儀器記錄專用。佢嘅前身Type410，更早於1961年ISO已達10000！</p><p>原來Polaroid試過因為要同Fujifilm競爭，推出過多送一張的底片，即每盒11張。雖優惠唔耐，但由於Polaroid125i只短時間於某些特定地區限量發售，所以在市面上都比較少見。</p><p>儲菲林　難過儲相機</p><p>儲古董相機比比皆是，但儲菲林的人卻好像少之又少。其實菲林價錢平，產量多，應該比相機更易收集收藏。「如果你喺屋企搵到一部舊相機同一筒過期菲林，你會掉邊樣先？」TM用問題作清脆解釋。又係嘅，菲林屬消耗品，用完或過期而被拋棄機會極大，能流傳至今的古董菲林絕對稀少。另一位發燒友馬仔就話：「只儲菲林筒還好，好似我鍾意儲埋包裝的，難度便更高。因為菲林好少會唔開唔用，但收藏者心態總係越完整越好。」<br>雖有難度，卻從中得到樂趣，馬仔話儲菲林花的錢其實不多，至今大概只五萬元，但好多時卻要講緣份，講運氣，稀有品總在不經意間出現。另外，由於菲林品種極多，要搵佢哋嘅背景資料極難，尤其一些國產貨。「為搜集資料，我識咗好多人，有啲甚至係當年菲林工廠的老工人，從佢哋口中了解各種菲林的故事，比單單找到一筒罕有菲林更有趣。」馬仔說現時最想找到的，就是Kodak127年前生產的第一筒菲林。</p><p>從包裝盒　看盡時代變遷</p><p>從事設計的馬仔，除了例牌話自己鍾意菲林攝影的味道而儲菲林外，比較特別的是，包裝也是吸引他的一大原因。「其實菲林包裝來來去去只是紙盒一個，簡簡單單六個平面，設計已經可以好靚，更可發現不同的時代特色。」馬仔已開始如數家珍般說起他的收藏，當中就有一筒印有《毛語錄》的菲林，紅底白字，滿載文革色彩。又有一筒標明是東德出品的菲林，記載了這曾經輝煌的歷史一刻。菲林本身已是記錄歷史的載體，而菲林包裝又同時反映了當時年代的種種特色，它們完全是時代見證，儲這些殘舊發黃的菲林，原來是一件那麼浪漫的事情。</p><p>為保育　多多錢都唔賣</p><p>「在華人世界裏，『收藏』總會同『價值』掛鈎。」TM說得不錯，我哋好像總有「收藏等升值」的根深概念，從早前中銀紀念鈔可見一斑。但TM和馬仔卻直言，收藏完全屬個人喜好：「想升值？不如留多些錢買樓。」自言最唔鍾意答「用咗幾多錢買菲林？最貴係邊一個珍藏？升值賺幾多？」等問題，但無奈每次訪問都係答呢啲。雖然口口聲聲話唔值錢，事實卻是經常被人「問價」。「我答過要五億！總之開個佢唔會俾嘅價，事實係我多多錢都唔會賣。」馬仔斬釘截鐵地說。<br>而TM更曾被質疑，做咁多宣傳訪問，無非想為收藏品賣個好價錢。TM直認做宣傳訪問，的確係為增人氣，增曝光，但為嘅係多啲人認識同留意菲林。「我看重嘅係同更多人交流，想保住菲林呢樣有意義嘅嘢，保育係我跟馬仔的共同目標，保值同升值？真係完全冇諗過。」TM淡然的說。</p><p>尋找世界上的另一個我</p><p>說到收藏的樂趣，他們都不約而同說，最大趣味是認識更多有相同「偏門」興趣的朋友，也就是分享之樂。馬仔即時跟我分享一件往事：「曾經有位一同儲菲林的朋友，某天突然說不再儲，要我接收他的收藏品，但那時首先想到的，不是慶幸突然多了珍藏，而係欷歔世上又少一個跟我分享的人，那一刻我沒半點喜悅感。」TM也曾有類似體會，有位儲寶麗萊的荷蘭朋友離世後，送一部TM還沒有的相機給他，「那是唯一一次收到一部我無嘅相機，而我係唔開心的。」或者，對他們來說，這些情誼，才是他們收藏的最大價值。</p><p>老菲林　逐筒睇</p><p>最愛珍藏</p><p>眾多收藏品中最得馬仔歡心就係呢筒喺1956年第五屆科隆攝影器材博覽會上，Agfa展出的CN17菲林。「一睇包裝已完全愛上佢，盒靚唔在講，用上金屬殼包裝，有別一般膠殼，最正係菲林上仲特別打孔，注明菲林型號，做工講究，根本就係一件藝術品。」馬仔望住CN17的表情，十足十望着愛人一樣。</p><p>第二最愛</p><p>一般菲林只要推出過總有機會找到，但呢筒1976生產的上海牌彩色菲林，根本從未正式發售，絕對激罕！話說佢係中國第一款生產的彩色菲林，計劃定價10蚊人仔，而當年的菲林大哥Kodak，一筒就索價3蚊美金。因為怕競爭，Kodak即速俾2,100萬美金，買起上海牌彩色菲林的生產權，這款菲林亦因此胎死腹中。</p><p>貴在錯體</p><p>公元牌菲林就咁睇冇乜特別，睇真啲，原來盒底的MADEINCHINA，錯誤印刷成MAD「F」INCHINA。喺收藏界錯體往往係收藏珍品，只因錯體可遇不可求。呢筒菲林，更見證中國文明進步的象徵意義。</p><p>玻璃乾板</p><p>菲林前身其實係呢啲玻璃乾板。呢盒七星牌攝影玻璃乾版，1943年生產，用牛皮熬製的明膠、手工塗製而成，產量極少。馬仔從一個哈爾濱收藏家收購返嚟。「以佢歷史真係放得入博物館，800蚊人仔真係抵到爛。」</p><p>86歲的菲林</p><p>收藏中歷史最悠久的一筒Kodak菲林。比現在常見的長很多，加上黃底紅字設計，活像瑞士三角朱古力。<br>1926年出產，能夠保存得咁完好無缺相當難得，連個紙盒都冇俾蟲蛀過，強！</p><p>超老的清朝玻璃底片，影低咗浙江一帶的帆船同街道民房。</p><p>樂凱正片，亦係中國出產的唯一正片，但無市場，好快停產咗。</p><p>針對東方女性膚色特點製作，能使膚色更嬌艷紅潤，可惜已停產。</p><p>Konica的王牌黑白人像菲林，幼微粒，褐色調，雖已停產，但香港仲有得賣。</p><p>少有的高感光正片，特別適合拍攝體育、舞台或弱光下的風景。</p><p>菲林盛行年代，曾出現不少唔同規格，呢筒就係其中已絕迹的616菲林。</p><p>菲林帶我走出抑鬱</p><p>馬仔為80後年輕廣州人，收藏菲林只有短短兩年，但已擁有超過400款已停產菲林。除喜歡菲林攝影，原來菲林亦曾是他的救命恩人。原來馬仔曾患抑鬱症，更有自殺傾向，機緣巧合下重看自己以菲林拍的舊相，才發現「世界還是美」，於是重新執起菲林相機拍攝，再次與別人交流，走出抑鬱，難怪馬仔對菲林有難以言喻的情感。</p><p>後記：我們都自私只求捍衞所愛</p><p>「其實口口聲聲說『保育』，說到底我們並不偉大，只係自私地覺得，越多人認識、愛護，菲林先有繼續生存嘅機會，我哋先可以繼續玩菲林。」他們的率直不單用口講，更不斷付諸實行，常常中港兩地出錢出力搞展覽，令更多人認識這「過期」產物。十分認同他們的一句：喜歡玩菲林的人，都總不會是壞人，因為他們至少懂得「珍惜」。</p></body></html>