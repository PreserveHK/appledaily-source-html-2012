<html><header><meta charset="utf-8"><title>回歸15周年之移民二代：移民回流說　學加國人，捍衞香港</title></header><body><h1>回歸15周年之移民二代：移民回流說　學加國人，捍衞香港</h1><p>這城市充斥着「移民」：操鄉音的內地新移民，以及講話中英夾雜的ex-移民，或者叫──移民回流。<br>97政權移交背後，香港面對更大的問題，是「人口移交」。據統計，單單92至97年間，就有30萬港人移民外國。那時細蚊仔周末主要活動，是去機場送機；甚麼「加拿大啲屋好大、空氣好清新」的故事，我們耳熟能詳。97後，港人移民數字銳減至每年不足一萬，離開的人紛紛跑回來了。看得我很納悶：這裏人人想逃，放短假發瘋似的往外跑，想移民的連阿奴瓦圖都不放過。<br>放洋無限好，你們為甚麼回來？<br><br>記者：劉嘉蕙<br>攝影：劉永發、劉嘉蕙</p><p>我是香港蠱惑仔</p><p>你未必聽過Mall852，但應該見過他的出品：廣東大飲茶遊戲卡、荔園立體拼圖、花牌相架。最新推出的香港鬥獸棋，把動物棋換成「中央正虎」、「狸超人」、「耳猿」；前作靈界揸fit人，則以鬼古套入桌上遊戲，很港味、很高登。<br>Mall852的「852」是香港區碼，這個知識，土生土長的香港人知道、未必用得到，Andrew則對「852」這組數字極敏感，因為他移過民。他83年被送到加拿大多倫多讀中學，87年全家移民。隔了一個太平洋生活，Andrew對香港人身份仍然自覺，89年天安門事件，他跟隊去中國大使館抗議、90年吾爾開希到他就讀的UBC演講，他走堂去一睹風采。「當年吾爾開希係一個瘦嘅靚仔，講過乜我唔記得，都係人權、自由之類，最記得係佢講講吓暈咗，好dramatic，但場面好感人，人人當佢係英雄。」</p><p>加拿大又悶又無前途</p><p>他念細胞生物學，93年畢業後三個月，即刻返香港。理由是，性格不合。「加拿大悶；每年10月開始落雨、跟住落雪，無街去，只可困在家裏煲碟煮嘢食。香港不同，24小時都可以有活動。我鍾意刺激，唔適合加拿大。」<br>現實一點的考慮是，華人在加國無前途。「在加拿大我從來無歸屬感，歧視？梗係有。試過行行吓街俾人圍、搭巴士細聲聽歌俾人話嘈、經過鬼仔較低隻窗叫我滾返屋企。」<br>「去到搵工，華人在大公司好難上位，除非你英文非常流利，同老細搭到嗲──當然，好多華人選擇喺餐廳做侍應，靠貼士過活，一樣可以買靚車媾女，但我估我基因裏是個香港蠱惑仔，我有外國護照、又識英文，不如靈活啲走位，返香港仲有前途。」他趕上廣告界黃金時代的尾班車，四年間，由月入$7,500的小薯仔，紮職至AccountDirector，97年人工近$40,000，那是香港最繁榮的日子。</p><p>香港是加拿大翻版</p><p>待過加拿大，他說，現在香港人經歷的「中港矛盾」，是十幾年前加拿大翻版，「以前溫哥華叫Hongcouver，好多香港人移民過去，財大氣粗，買屋買最大、剷走晒啲樹，一家四口一人一部靚車。起屋，無格調可言，方方正正，用盡所有空間，同加拿大風格好唔同，佢哋叫香港人啲屋做MonsterHouse（怪獸屋），加上廣東話嘈，當時加拿大好唔鍾意香港人。」<br>分別是，加拿大沒有任由城市失陷，「加拿大做咗好多功夫捍衞核心價值！新移民先捉你上幾個月融合班，教你英文，告訴你當地人的習俗和禁忌；在家大家講方言，出到街，一樣要講英文。香港唔係，回歸以來，不停改變自己去遷就人，好多內地人嚟香港咁多年唔識講廣東話。口講尊重多元文化，但無實質嘢做過，由得文化矛盾越嚟越深。」</p><p>北上找生路其實是絕路</p><p>05年Andrew退出廣告界，中間搞過貿易公司，09年開Mall852，賣內地人看不懂的香港特色，只因看不過眼香港人的「媚內」，「香港以前好有影響力，家好契弟。一味想迎合內地人，失去自己特色，最終也只會失去價值。」<br>年前香港設計中心率團，帶業界北上，鼓勵設計師在內地開studio，說是人工平、地平云云，他氣到當場質問主持人：「你叫人哋將基地搬上去，即係解散所有在港員工；咁都算，你將所有嘢教晒內地人，人哋一成熟，一腳踢開你，香港建造業、廣告業已經承受緊同一個惡果，點解要重複犯錯？」看似找生路，其實是送上絕路。「全世界都知中國嘢平，但點解紐約、東京設計界，唔將基地搬去中國？做設計，最緊要融入文化環境，你叫設計師上東莞，日日俾骨場、夜總會包圍，點會有好設計？」他從昔日廣告界同行的遭遇得到教訓，「上到去，不斷迎合別人、甚至變成別人。作品出嚟，十足北京二線公司的設計，人哋有錢，即刻可以搵國際大公司取代你。」</p><p>大家使唔使咁恨錢？</p><p>「貪錢囉，如果唔係凡事講錢，或者可以換取更大空間，不會招致今日的下場。以前廣東話好靈活，家連語言創造力都無，只係不斷抄微博潮語。」<br>「有時我唔明，大家使唔使咁恨錢？淨係做700萬人的市場，係咪會死？搵錢使唔使搵到咁盡？97前香港電影都係拍畀香港人睇，都死唔去，唔似家，不倫不類。」<br>他慶幸移過民，開了眼界，知道錢不是人生唯一宗教。今日他希望捍衞本土特色，反攻大陸，「香港文化在亞洲曾經好TopLevel，影響整個東南亞，中國近代都是看港產片、聽廣東歌大，只要我們不放棄，繼續做好自己產品，香港應該可以有自己的生存空間，可以影響番內地。」</p><p>港味設計</p><p>Mall852專門店<br>地址：尖沙嘴漆咸道南61-65號DNA商場330號舖<br>網址： http://www.mall852.com </p><p>　<br>個案二：Connie</p><p>移民史：85年移民澳洲悉尼，2010年回流<br>現職：社企OneLoveTribe創辦人</p><p>我唔係嚟搶飯碗</p><p>別盡抱怨回流人士跟本地大學生搶飯碗，有些事，不是這些回流移民，根本沒人做。像Connie成立的社企OneLoveTribe，做甚麼的？「Tocreateaneco-sustainablecommunityandbringharmony.（發展生態可持續社區，促進和平）」即是？「有很多形式，像跳非洲舞、organicfarming、publicspeaking。」28歲的Connie是港人口中的竹升妹，兩歲移民悉尼，不會看中文，兩年前卻跑回香港尋根，用她的話說，是「想幫香港」。<br>「自細父母話我知，我是香港人，但我未住過香港！我覺得人一定要找到自己的根，沒有香港，點會有我祖先？沒有祖先，點會有我？世界很不和諧，西方和東方想互相學習，但彼此有很多誤解，我覺得我們這些回流移民，應該幫忙促進東西方交流。香港社會發展嚴重傾斜，很需要我們出力，告訴大家有別的生活方式。」<br>她滿腔熱誠，不代表人家領情，「幾種反應：有人說，香港無希望，叫我死心；有人說，我一個鬼妹，中文都唔識多個，憑乜？出席活動，場刊泰半沒有英文繙譯，我想幫都無從入手。我明白香港有些人覺得移民回流搶飯碗，我也不否認許多人當移民是坐『教育監』，目標是回港搵好工──但我不是。」</p><p>回流為讓父母回來</p><p>Connie在悉尼念知名大學、拿過傑出義工獎、04年代表悉尼去中國跟領導人交流；返香港，有知名補習社找她教英文，一堆工作機會送上門，她一概不接，寧願過其「500蚊周」，誓要挑戰港人價值觀，「我同自己講，我要慢慢嚟，不想被緊張節奏磨蝕同情心；如果街上有阿婆跌親，我想有時間去扶佢，而不是視而不見趕去開會。」<br>上一代辛苦移民，仔女長大卻回流，父母自不明白。「有次返香港跟媽咪行街，她突然跟我說：你看看身邊的後生仔女，如果我無送你去外國，你就會變到咁。」即係點？記者土生土長，願聞其詳──「我猜她意思是，思想狹隘、膚淺、無國際視野。但我覺得唔係咁。家嘅香港，同我父母成長時嘅香港很不同。我回流，其中一個目的，是想為他們鋪路，想他們有日回來，發現香港原來不錯。」</p><p>個案三：阿斯</p><p>移民史：90年移民新西蘭，01年回流<br>現職：建築師</p><p>我唔想買香港樓</p><p>阿斯去年推出繪本，叫《我是港產女則師》──她是土生卻不算土長，90年代初隨家人移民到新西蘭。「那時剛升中學，知道要移民，好雀躍，覺得好似去旅行。」初到貴境英文欠佳，幸而當地教育輕鬆寫意，每天快快樂樂上學去，「食完午餐，老師帶我們去草地坐，曬太陽講故事，無香港咁大壓力。」大學讀建築，01年畢業時當地經濟差，很自然地回流，「在新西蘭起的是屋仔，但香港棟棟摩天大廈，對建築有熱誠的，一定會想回來。」<br>身在地產霸權之都香港，機會多，壓力跟着來，「新西蘭步調慢，但在香港工作晚晚通頂。最記得有次早上九時放工，行去地鐵站，身邊人潮跟我反方向前進，一剎那我很疑惑，唔知自己做緊乜。」她在新西蘭的同學，生活優游，一坐埋就傾吃喝玩樂，「我有事業心，想盡快考到牌，當初回流就是想發展事業，無理由因為懶而回去。」</p><p>始終是新西蘭好</p><p>新西蘭人買地起屋自住，香港地產商買地起屋賺錢，樓宇建築的目標不同。做建築師，見過地產商如何出蠱惑賺盡，阿斯坦言，不會想買香港樓，「在香港最諷刺的是，你花很多錢買個單位，但單位中沒有一件事是你想要的。在外國直接得多，client自己就是用家，間屋為自己度身訂做。」<br>壓力大到爆煲，她前年決定離開私人則樓，改到公共機構工作，設計以大眾利益為依歸，錢賺少了，但心理平衡多了。願望是儲錢回新西蘭建自己的dreamhouse，「工作是香港好，生活始終是新西蘭好。」</p></body></html>