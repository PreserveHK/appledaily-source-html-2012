<html><header><meta charset="utf-8"><title>蘋機會：神奇光場相機　影完耍花焦</title></header><body><h1>蘋機會：神奇光場相機　影完耍花焦</h1><p>自從M4/3機大行其道後，連帶大光圈同CCTV鏡都更Hit，個個大呼玩散景好過癮。不過拍攝時Sharp前景定背景好？邊度對焦好Feel啲？難免心大心細。公佈咗好耐嘅美國高科技光場相機，剛剛到港，以同時收集1,100萬束光線作招徠，最大特色係影完相先慢慢揀對焦點，Sharp邊忽隨時任你變，對焦位幾咁花巧多變都無問題。<br><br>撰文：鍾礎鴻<br>攝影：潘志恒<br>Model：Christie</p><p>迷你觸控　設計簡約</p><p>光場相機係美國公司Lytro首度研發，貌似迷你望遠鏡，佢裏面其實內置咗八倍光學變焦鏡頭，並採用1.44吋觸控螢幕畀大家用手指對焦。部機只得開關及快門兩粒掣，要ZoomIn/Out就要利用LCD上方灰色地帶，用手指喺上面掃吓就得，睇相時亦係咁將相片放大縮細，非常HighTech。<br>光場（LightField）的原理係利用感光元件捕捉拍攝對象嘅光線顏色、強度、位置同方向，可記錄拍攝現場1,100萬道光束資訊。聽落好深喎！簡單講，相中每點都可以係焦點，而且可以一按即影，沒有等對焦、快門時滯等傳統問題；加上有F2.0大光圈採光，所以除非係末期柏金遜，否則一定影到清晰相片。相片會以「*.lfp」新格式儲存，以機身內置16GB記憶體計，大約影到750張相，影完就可即場於LCD上選擇對焦點；嫌佢太細難篤可以用跟機軟件過相，然後於電腦上自由切換相片對焦點，呢個本來複雜嘅「後期製作」，家用Mouse一Click就搞掂。</p><p>唔夠好用　勝在網上分享</p><p>光場技術係百年攝影史一大革命，顛覆「先對焦後拍照」的概念，創意十足，不過尚有不少改進空間。以Lytro為例，唔支援記憶卡，齋靠內置記憶體，同時又一定要用跟機軟件過相，但只支援MacOSX，唔夠UserFriendly囉。另外由於每張相都有大量Data，抄相到電腦需時比一般DC慢得多，過75張相便需時近35分鐘！用軟件將「*.lfp」相片輸出成JPEG，容量壓到得100KB左右，最多係Share到fb玩吓，因為喺fb上睇相時亦可隨意點選相片對焦點，真係爆趣。希望他日支援Windows時，呢件數碼玩具會改得更完善。</p><p>對焦位任篤</p><p>試玩網址： http://pictures.lytro.com/appledaily/ </p><p>　<br>Lytro光場相機</p><p>（8GB）約$3,112<br>（16GB）約$3,892<br><br>光圈：恒定F2.0<br>變焦：八倍光學<br>屏幕：1.44吋觸控式<br>容量：8/16GB<br>體積：41×41×112mm<br>重量：約212g<br>網上訂購： http://www.lytro.co </p></body></html>