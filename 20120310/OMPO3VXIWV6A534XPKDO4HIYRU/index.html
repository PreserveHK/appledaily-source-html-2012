<html><header><meta charset="utf-8"><title>上海仔兄弟約鄉紳飯局</title></header><body><h1>上海仔兄弟約鄉紳飯局</h1><p>【本報訊】梁營被揭上月10日與鄉委及江湖人「上海仔」郭永鴻於流浮山飯局，鄉事委員多擁唐，不滿梁營辯稱飯局由鄉委主動發起，當晚列席的上水鄉事委會主席侯志強昨日更指梁營的劉夢熊「插贓嫁禍」，又稱會爆「真相」，今日更會在當日飯局舉行的場地流浮山小桃園召開記者會「案件重演」。</p><p>鄉事派冇畀錢結賬</p><p>有新界鄉委爆內幕，指飯局於上月初約定，出面聯絡的是上海仔一名活躍元朗的社團兄弟，「我哋都知飯局有梁營嘅人，同選舉有關，發叔（新界鄉議局主席劉皇發）無落柯打唔俾去，我哋成班兄弟去聽吓梁營班人有咩講。」飯局席設一間有三張枱的大房，近牆角的一張麻雀枱有四名街坊竹戰，另一張枱沒有人，近門的大圓枱坐了梁營核心成員羅范椒芬、劉炳章、鄧淑德及劉夢熊，還有上海仔。<br>羅范椒芬等人向七名鄉委派了卡片，羅太之後與劉夢熊唱雙簧般狂讚梁振英，上海仔沒發一言，「羅范椒芬話，佢認識嘅梁振英好正人君子，好有理念，對新界有發展計劃。」又說：「梁營嘅人話《基本法》列明條維護新界人傳統權益，梁振英有出力」。<br>幾名鄉委即時激動質問劉夢熊，若梁振英關心新界人，為何從不出席新界的鄉事活動，「劉夢熊護主話梁生忙啫，佢同羅范話再搵日拜會我哋。」鄉委又關心梁對新界僭建的取態，羅太支吾以對。<br>兩個鐘飯局接近尾聲，鄉委說羅范椒芬與劉夢熊放下當晚屬「自己份」的飯錢後先行離開，這餐約四千元鮑魚海鮮宴的尾數是梁營、上海仔還是鄉事派結賬？侯志強說：「我哋鄉事派冇畀到錢。」</p></body></html>