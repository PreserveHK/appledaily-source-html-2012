<html><header><meta charset="utf-8"><title>娛圈360：正版黎明VS政界黎明句句金</title></header><body><h1>娛圈360：正版黎明VS政界黎明句句金</h1><p>特首候選人唐英年近日為僭建風波及感情問題開行turbo解畫，字字珠璣的對答看似狗屁不通，實乃平凡人看不穿其底蘊。惟獨唐營中堅分子、素有「金句王」之稱的黎明能與之看齊，兩人金句竟跨越時空界限互相呼應，難得惺惺相惜，有今生，冇來世。　撰文：蘇芬妮</p><p>核心論</p><p>黎明：核心嘅外圍係核心嘅內圍。<br>唐英年：捍衞核心價值係最核心嘅核心價值。<br>黎明核心論惹來哲學家核爆式研究，究竟核心係由內到外，定由外到內？事隔多年，唐唐終為它作出完美詮釋，原來無論是核心內圍抑或外圍，還有個最核心的核心在內（或外），上面講咗啲乜，自己參透吓。</p><p>愛情觀</p><p>黎明：結了就婚（分），註了就冊（撤），喝了就酒（走）。<br>唐英年：關於我感情上嘅缺失，係有心路歷程嘅，亦都經過掙扎。<br>唐唐背妻偷食死唔認錯，賴皮話係感情缺失不忠冇罪，差在未開口怪老婆唔夠索咋。不過，黎明禪師早悟透雄性動物在食物鏈中的位置，又洞悉男人飲大兩杯就要報名參加課外活動，突然將唐唐偷食事件變得浪漫化。</p><p>邏輯論</p><p>黎明：唔好空肚食早餐！<br>唐英年：點解覺得最有效率呢，就係因為呢個制度係一個好有效率嘅制度。<br>20年前，唐唐已將套套邏輯（Tautology）威力加強，變成唐唐邏輯（Tangtology），將一堆廢話說得頭頭是道。講到邏輯之鬼，非黎明莫屬，他的空肚早餐論經世人輾轉推敲，才意識到他其實提醒我們要吃豐富的宵夜。</p><p>風凉論</p><p>黎明：坎坷過後有艇搭！（笑）<br>唐英年：嗰班友吊吊fing喺街度！（笑）<br>黎明與唐唐惺惺相惜，連同情別人的口徑也一致。08年漢普頓酒店被查封，旅客慘被趕走，唐唐想起「嗰班友」即泛起憐憫之心。同年衞蘭、衞詩被雪冇嘢撈，身為老闆的黎生也大講九唔搭八風凉話，跟唐唐一番話有異曲同工之妙。</p><p>論成就</p><p>黎明：每個人都應該珍惜機會，如果唔係，就會絕對空虛！<br>唐英年：年輕人應該問自己，為何我不能成為下一個李嘉誠？<br>人生大贏家唐唐明明贏在起跑線，李嘉誠未搞地產時，他已可日日飲紅酒，可惜其人生就只識鑽研紅酒。如果黎明早點點化唐唐，叫他珍惜機會，唐唐就不用絕對空虛，做不到李嘉誠啦！</p><p>論男人</p><p>黎明：男人的魅力來自工作，男人一旦退休離開工作，就是已經喪失魅力。<br>唐英年：做男人要有膊頭，做公職要有腰骨。<br>黎明話男人有工開先有魅力，唐唐表面任職高官多年，實則過半退休生活，甚弱的智商加上斜過徐濠縈的膊頭及零腰骨，理應冇晒魅力，但孔雀開屏仍然有女埋身。唐唐毋須留欷歔鬚根及飲drymartini，都儼如漆黑中的螢火蟲咁出色。</p><p>人車誌</p><p>黎明：當你有一輛保時捷的時候，千萬不要去想自己失去它的日子，因為當你真的失去它的時候，一定有另一個辦法讓你可以生存下去。<br>唐英年：剛愎自用，加上勇往直前，最後好容易會車毀人亡。<br>唐唐舔中共鞋底，惡言詛咒搞社運的年輕人，但又富創意地將「剛愎自用」和「勇往直前」跨刀，大抵世上只有黎明了解箇中含意，就是千萬不要想像將保時捷撞毀，因為當你真的撞毀它，你已不能生存了。</p><p>龍豬論</p><p>黎明：不少人抽到好籤，四肢健全，智力正常，但應該關懷不幸抽到下下籤的人。<br>唐英年：我係龍年出世嘅。<br>唐唐在公眾場合連番失言出醜，又被指似豬，唐唐拋下一句「龍年出世」唔認豬，不但未能轉移視線，更正中譚校長話他「智比較弱」的觀察。黎明四肢健全且智力正常，難怪舉手撐唐，全力關懷抽到下下籤的人。</p></body></html>