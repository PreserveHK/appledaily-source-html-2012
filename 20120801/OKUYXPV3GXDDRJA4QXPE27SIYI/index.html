<html><header><meta charset="utf-8"><title>棄i-banker厚職籌錢創業靚太做財仔千萬滾出3億</title></header><body><h1>棄i-banker厚職籌錢創業<br>靚太做財仔千萬滾出3億</h1><p>《人物專訪》<br>擁有巨額財富是大部份人的夢想，80後已婚的王瑤，芳齡三十未到，3年多前拋棄i-banker筍工，向親戚朋友們籌得1000萬元，目的不是炒賣豪宅，或是投身股海，而是由零開始創業。她在金融海嘯後、股樓低沉之時，開設外界視為「偏門」的信貸公司，現時貸款總額滾存到3億元。　記者：陳皓怡</p><p>統計處一項調查顯示，做老闆的月入中位數僅9000元，低過打工仔，環球信貸董事王瑤身邊有不少幾百萬年薪的朋友均想創業，不過犧牲太大，所以只說不敢行動。她未被嚇怕，只因受白手興家的工業家父親所薰陶，「我覺得打工辛苦過家，雖然兩者要面對特長工時，但創業滿足感更大。」遺傳了創業DNA的王瑤更選了個守業老公。</p><p>曾任職摩通專湊豪客</p><p>畢業後第一份工是摩根大通的私人銀行服務，專注湊富豪客，客群是大中華地區擁有幾十球美金（數億港元）超高私人資產淨值的大客，「我上司要照顧20至30個客，由了解客人需要至設計投資產品，簡單至外滙買賣都係我哋嘅工作範圍。」金融海嘯後，打算尋找中國的機遇，「中國人傳統鍾意儲錢多過借錢，當時中國啱啱開放民間借貸，睇到好大潛力。」惟經過一大輪資料搜集後，發覺內地貸款規管尚未成熟，對貸款人保障低，故打算先攻本港市場。<br>資金主要由王瑤相熟的親朋戚友籌得，「佢哋當係一個有穩定回報的投資，唔想佢哋蝕錢，所以先喺香港做先。」按揭淨回報達15%以上，同時進行少量物業投資，這班私人投資者每半年開會研究加注多寡，不過加注金額她則不肯透露，「第二、三年開始都唔使加咁多，家銀行可以畀funding我哋，今年都唔使股東再加碼。」<br>由一千萬元滾到3億元，王瑤希望明年貸款目標達至7億元，後年超過10億元，終極目標追上同業龍頭。<br>創業時剛遇到樓價恐慌性急跌，王瑤反而認為是合適時機，「09年是樓宇按揭發展最好的時間，因海嘯並無影響基本面，所以接嘅生意大膽啲，按揭可以做到樓價九成以上，回報非常靚仔。」</p><p>針對中小企自僱人士</p><p>客路以中小企的自僱人士為主，「呢啲老闆搵到錢買到樓，不過問銀行借貸比較難。」客人由擁逾億元豪宅的業主到唐樓業主都有，一按和二按平均貸款金額分別約300萬和100萬元。各機構對樓宇按揭業務虎視耽耽，新鴻基財務等相繼加入，皆因回報高撇賬率低，「我哋步入第四年未試過撇賬，曾有3至5個個案告上法庭，但都填補到或是客人主動還錢。」<br>樓宇按揭行業盛衰與經濟周期剛好相反，「經濟好生意好，搵到錢時唔需要借錢；樓市好亦唔算正面，因為樓市好，最好的套現方式就是賣樓。」去年金管局收緊按揭成數和推出SSD（額外印花稅），苦了銀行，肥了信貸私人公司，「有客人在措施推出後買咗樓但欠嚿錢，搵番我哋做二按同上會。」
</p><p>王瑤簡歷</p><p>學歷：<br>2002-2005　澳洲麥格理大學應用金融學學士及商業會計學學士（四年內完成兩個學士學位）<br>2006-2007　澳洲麥格理大學應用金融學碩士（主修企業融資及風險管理）<br>工作經驗：<br>2007-2009　摩根大通從事環球投資專業顧問<br>2009-現在　成立環球信貸出任董事</p></body></html>