<html><header><meta charset="utf-8"><title>馮仁昭四圍超：谷祖琳女劉心　單眼笑O嘴 - 馮仁昭</title></header><body><h1>馮仁昭四圍超：谷祖琳女劉心　單眼笑O嘴 - 馮仁昭</h1><p>34歲嘅谷祖琳（小谷）上月20號喺養和醫院開刀生咗個女，經個幾星期休息，噚日公告母女平安，小谷透露囡囡改咗名叫劉心，重7.3磅，佢向各傳媒派發特製嘅心形曲奇，希望大家同囡囡劉心一樣，天天開心咁話。<br>今次係小谷頭一胎，老公劉穎恆（Andrew）一直喺產房陪伴，聽到BB響亮喊聲時，佢哋都感動到喊。Andrew幫囡囡改名做劉心，小谷話希望囡囡將來用真心待人處事，天天都開心快樂。原來，劉心個名讀音同陳慧琳個細仔小龍包劉琛同音，劉琛、劉心、留心，小谷會唔會幫囡囡改英文名做Attention呢？</p><p>初為人母手腳亂</p><p>劉心個面珠仔脹卜卜成日笑，唔止得意可能仲係富貴命，小谷同囡囡出院嗰日撞正強颱風襲港，返屋企嗰陣掛八號風球，真係貴人出門招風雨。小谷開始學湊女時有啲手忙腳亂，所以選擇餵奶粉，家小谷漸漸上手冇難度啦！</p></body></html>