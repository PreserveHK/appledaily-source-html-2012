<html><header><meta charset="utf-8"><title>私駕路：貴格R校車</title></header><body><h1>私駕路：貴格R校車</h1><p>開學喇！好多香港父母都覺得家中應該有一部七人車看門口，以及接送小朋友返學。以往幾乎清一色日系七人車壟斷市場，不過近年日圓高企，歐系七人車借機上位，平治R-Class亦是當頭冒起之一。梗係啦，日日載住皇帝仔車出車入返學，大部份老竇都總係覺得：「歐洲車始終安全啲！」<br><br>記者：許維雅<br>攝影：林栢鈞<br>模特兒：Edward、Karen、Isaac</p><p>2,385公升特大尾箱</p><p>平治於05年首推七人車R系列，反應只屬一般，自2010年小改款後，將R-Class面貌拉闊變方，跟E-Class相近的家族面譜逐漸吸引更多車主換車。能由以往幾乎只有日系獨霸的七人車市場分到一杯羮，R-Class總有它的本錢，至於可否站穩陣腳，上星期借來一架平治R300L長測幾日慢慢試真。相信R最表面優勝之處是它低車身和流線豪房外形，爸爸Buy型，小朋友上落都方便。當然無電趟門設計會無咁實用，但要靚就要有所犧牲。達5,157×1,922×1,674mm的龐大車身，加上長陣版有3,215mm特長軸距，令車廂2+3+2座位鋪排的前中後排都感覺闊落，更有助特長尾箱的儲物量增至2,385公升。不過，要變出特大平台，摺合中排座椅的方法不及日本車般便利，幸好移前座椅讓後排上落總算方便。雖然好多內櫳設定跟揸開的日系好唔同，但兩側太陽簾、電尾門及備有活性炭過濾功能的THERMATIC自動恆溫冷氣系統等基本配備有齊。</p><p>Edward爸爸心得：「想小朋友坐定定，我會考慮加錢裝電視。」R-Class有後座娛樂系統Options，配設CD及DVD的20.3cm顯示屏適用安裝於所有座椅頭枕之上。</p><p>響朵安全系統安心選</p><p>想買一部豪少少的七人車，車主近年主動考慮R300L作為家庭車，主因當然是車價，市面最平入場的日系七人車都要56萬幾，港人心態：「咁不如補多少少買歐洲車！」品牌牌頭是其一，其次是覺得歐洲車安全性較高，鋼水好，安全配備完善，像R300L就備有響朵之作PRE-SAFE系統，緊急狀況時除自動減輕撞擊，天窗及車窗更會自動關上加強保護。另外，NECK-PRO防撞保護頭枕識得自動彈出承托頭部，從而減低扭傷頸的機會，做父母的，永遠都以小朋友安全第一。操控方面，可能礙於2,175公斤車重，231匹馬力頭段輸出感覺有點遲緩，要轉數達2,500轉以上先有力到，所以油耗偏高亦是弱點，平均實際油耗約12L/100km。長測幾日，要舞住咁巨型的R周圍去，出入勁窄停車場、泊錶位時的確感到有啲壓力，不過其懸掛的寧靜及穩定程度確實比日系優勝。所以，R即使用起來有地方不夠user-friendly，亦無損用家轉會的決心。</p><p>Edward爸爸心得：「我可能會優先考慮R350L，一來有4MATIC四驅令行車更加安全，二來力量輸出較大，轉數毋須經常推高，反而油耗唔會貴好多。」</p><p>平治R300L</p><p>引擎：2,996ccV6<br>馬力：231hp/6,000rpm<br>扭力：300Nm/2,500-5,000rpm<br>傳動：7G-TRONIC自動波連+/-<br>售價：$674,500<br>查詢：28957339（仁孚行）</p><p>其他歐洲七人車熱選</p><p>講到歐系七人車，VW細碼七人車TouranGT是另一大熱，30萬有找的車價平盡歐界，1.4公升TSI引擎配七速DSG波箱，性能足夠應付平日所需，加上配備充足又慳油的優點，成功吸引不少家庭變節。另一熱選，是高頭大馬的AudiQ7TDI，既有SUV粗獷的型男味，又有七座方便擔當好爸爸角色，Q7的出現確實撬走不少潮爸客，加上全港唯一一部柴油私家車做噱頭，可以慳番不少油。</p><p>VWTouranGT</p><p>引擎：1,390cc直四Twincharger<br>馬力：170PS/6,000rpm<br>扭力：240Nm/1,500rpm<br>售價：$293,800<br>查詢：36989688</p><p>AudiQ7TDI</p><p>引擎：2,967cc柴油V6渦輪增壓<br>馬力：245hp/3,800-4,400rpm<br>扭力：550Nm/1,750-2,750rpm<br>售價：$862,000<br>查詢：23802233</p></body></html>