<html><header><meta charset="utf-8"><title>八方人物--老保釣莫昭如：世界唔需要英雄</title></header><body><h1>八方人物--老保釣莫昭如：世界唔需要英雄</h1><p>在歷史的時間線上，2012年8月15日會是一句簡短總結：「八名香港人登上釣魚台，內地掀起反日熱潮，港人生活如常」。在第一代保釣中堅莫昭如眼中，在世界末日的面前，民族主義已經過時，世界公民意識才是主流，「阿牛佢哋係強盜、係侵略者，同啲日本人一樣！佢哋好似好英雄咁，但我哋家呢個世界唔需要英雄」。他認為被「爭餐死」的釣魚台應該屬於飛鳥、海魚和海龜。</p><p>以反帝國主義為出發點</p><p>莫昭如的保釣故事，宛如黑白默片，放在40年前的火紅背景之中，難以抽空，也絕非保家衞國「咁簡單」，「我哋嗰陣時係企喺反帝國主義嘅立場，唔係咁民族主義」。在那個社會運動風起雲湧的年代，留學回港的莫昭如出版《70年代》雙周刊，與志同道合的學生和朋友一起向公眾宣揚改革主張。<br>「其實我哋係先搞中文運動，然後發展到保釣，反對日本嘅帝國主義，美國侵略越南，關心貧富懸殊問題，為盲人爭取權益。我哋只係示威、遊行、搞出版、寫文章，從來冇諗過要去釣魚台，連釣魚台實際係點都唔知。」<br>當年的公安條例苛刻，71年多次保釣遊行都受警方打壓，莫昭如在同年的5月4日被捕，「三個人以上着埋同色嘅鞋，都可以話你非法集會，但我哋唔理，公民抗命，最後先爭取到喺維園集會。我哋保釣唔係保國土，係爭人權、反英殖」。<br>那些年的保釣運動，孕育了今天的民主派，眾人陸續加入各種壓力團體。一路走來，演變為80年代的政黨政治，以不同的身份延續當年的大志。</p><p>領土之爭已致很多戰爭</p><p>年紀比他輕，但同樣出入過《70年代》報社的陳毓祥，卻定格在國土之爭中。96年日本右翼青年建燈塔，香港掀起新一波保釣運動，陳請莫昭如分享保釣經驗，「我當時已經認為釣魚台係屬於飛鳥、海魚同海龜，又改《釣魚台戰歌》啲歌詞，將『我們要蔑視那東洋海盜』改成『我們要蔑視人類強盜』」。<br>對他來說，阿牛等人是保釣後輩，「佢哋係強盜、係侵略者，同啲日本人一樣！佢哋好似好英雄咁，但我哋家呢個世界唔需要英雄」。他搖搖頭，「對我嚟講民族主義係過咗期嘅term，令我哋俾野心家、統治者利用嚟做好多壞事。領土之爭已經導致好多戰爭，呢個世代應該係講GlobalCitizenship（世界公民意識）。」<br>從網民的反應，莫昭如知道自己並不孤單，「我相信年輕一代都有類似嘅想法，關心地球嘅將來，唔同意咩都以發展為大前提，爭爭爭，爭嚟做乜？爭咁多石油，點解唔乾脆用少啲油」。<br>他認為自己是參與了另一個保釣運動，為所有生物尋求更好的生活，界限不在一國一族，「人類不斷蹂躪呢個世界，中國大陸家已經冇咗藍天，河水都唔飲得，再唔講綠色生活，地球死梗」。<br>記者　張嘉雯</p></body></html>