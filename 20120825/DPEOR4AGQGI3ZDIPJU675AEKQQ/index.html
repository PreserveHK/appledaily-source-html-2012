<html><header><meta charset="utf-8"><title>加料比堅尼晒冷港姐遮羞布難掩贅肉</title></header><body><h1>加料比堅尼晒冷<br>港姐遮羞布難掩贅肉</h1><p>《2012香港小姐競選決賽》明晚舉行，昨日10位佳麗穿泳裝綵排和試戴后冠，泳裝有前冇後，佳麗雖有短裙仍遮不到股間贅肉。朱千雪、湯洛雯和曾明俐獲讚是三甲熱門，當中朱千雪越戰越勇，減肥成功的她自信心大增，似乎奪后在望。</p><p>今屆香港小姐冠軍明晚誕生，昨日10位佳麗穿三點式泳裝見傳媒，大會為免佳麗下體現形，並遮掩她們鬆弛的臀部，特別安排佳麗穿上短裙。不過，佳麗在舞台行貓步綵排，一轉身就見股間贅肉。大熱的湯洛雯昨表現平平，反而近日減肥成功的朱千雪狀態大勇，有機會搶奪后冠。</p><p>朱千雪減肥大勇</p><p>往年佳麗都是決賽前一天才拋胸造勢，但今日有中國金牌奧運選手來港出席大滙演，佳麗只好提早一天賣肉博見報。眾佳麗昨穿上紅白泳裝谷胸搶鏡，現年24歲、33.5吋上圍的朱千雪近日地獄式減肥12磅，身形弗爆兼笑容甜美，馬上成為熱門，力戰34吋咪咪的湯洛雯，而33吋上圍的曾明俐亦是三甲心水之選。<br>朱千雪的泳裝有點移位，她表示決賽前仍會作最後衝刺減肥，想再減3磅，對於成為大熱，她說：「我對自己有信心，其實冇話邊個係勁敵，個個佳麗我都睇好。」</p><p>曾明俐圖破宿命</p><p>湯洛雯早前穿泳裝，胸前現怪骨，昨日情況有改善，但臀部仍見鬆弛，她說：「我瘦咗6、7磅，呢排都有喺屋企練習擺甫士，希望有幫助。」曾明俐昨抽中試戴后冠，有指過往試戴后冠的佳麗最終都沒勝出，曾明俐希望可打破宿命：「我平常心參賽，但有機會都想攞獎。」<br>李渼琦昨日腰間出現士啤胎，行貓步時又如機械人，當然跌入陪跑一族。擁有33吋咪咪的林泳淘有前冇後，臀部非常鬆弛，她明知要改善都來不及，只希望明晚憑臨場表現爭取分數。<br>採訪：何慧斯<br>攝影：黃文偉</p><p>小八卦：騎呢舞台</p><p>歷年港姐的舞台都佈置得高貴典雅，以襯托港姐的氣質，但今年的舞台設計，驟眼看去有點集澳門多間賭場酒店之大成，當中宮廷式的圓頂，台中間有長樓梯展示氣派，但最騎呢莫過於台的兩旁分別放了白色大飛馬，馬身貼上港姐標誌，白飛馬跟港姐大纜扯唔埋，這組合顯得不倫不類。<br><br>若讀者知道這班入圍佳麗的底細，歡迎電郵至mailto:adent@appledaily.com報料。</p></body></html>