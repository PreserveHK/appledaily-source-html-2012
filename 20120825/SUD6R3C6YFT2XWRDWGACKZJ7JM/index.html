<html><header><meta charset="utf-8"><title>隔牆有耳：一人撐五名單　阿富萬能key - 李八方</title></header><body><h1>隔牆有耳：一人撐五名單　阿富萬能key - 李八方</h1><p>鄭家富退出民主黨後，今年退下火線，由參選變助選，不過佢好博愛，總共支持咗新界東五張泛民名單。阿富咁濫，被網民譏笑係「萬能key」，話只要候選人冇投票支持政改，都可以獲阿富嘅「全力支持」。<br>阿富上屆獲得四萬票當選，呢啲票數引起各泛民黨派垂涎，因為舐到一半已經幾乎夠贏。據聞阿富最初只答應支持工黨張超雄，同新民主同盟范國威兩張名單，但近日阿富越來越濫，連同區其他泛民名單，包括公民黨湯家驊、社民連長毛、人民力量陳志全統統都獲阿富「全力支持」，咁佢其實真正「全力支持」邊個呢？相信係一個謎。<br>唔止新東，阿富仲撈過界，連九龍東嘅社民連陶君行、港島陳家洛、何秀蘭、新界西李卓人都獲阿富「全力支持」，難怪有網民譏諷阿富係政壇萬能key，總之冇支持政改就啱key，十足十萬能插蘇咁來者不拒。</p><p>新民主同盟憂打亂部署</p><p>有網民笑言阿富將支持候選人呢樣嘢，當做證婚人接job咁接，總之就多啲嚟密啲手；但阿富今次咁博愛，卻令新民主同盟唔太高興，認為阿富咁做打亂部署。一直以為可接阿富棒嘅范國威，今年率領新民主同盟出選，打正旗號係接阿富波，名單候選人之一任啟邦話，一向支持阿富嘅街坊家下都唔知投票畀邊個好，究竟投畀范國威好，定係投畀阿富同樣支持嘅湯家驊、張超雄同慢必好呢？仲話范國威喺阿富咁樣「分薄票源」下，隨時墮馬。<br><br>mailto:pf_lee@appledaily.com</p></body></html>