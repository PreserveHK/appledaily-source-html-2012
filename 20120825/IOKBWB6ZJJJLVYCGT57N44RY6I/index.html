<html><header><meta charset="utf-8"><title>蘋機會：法拉利上耳　鐵漢柔情</title></header><body><h1>蘋機會：法拉利上耳　鐵漢柔情</h1><p>法拉利一直都不乏被Fans熱捧嘅周邊產品，今次輪到首獲Ferrari授權嘅耳筒，兩大系列造型一剛一柔，配上躍馬廠標、專用紅色同碳纖元素，車壇鐵漢形像鮮明，而採用座椅相同嘅羊仔皮及耳罩設計，軟熟舒適得令人驚覺佢柔情嘅一面。<br><br>記者：韓繼聰<br>攝影：伍慶泉<br>模特兒：Tina</p><p>華麗美學　舒服為主</p><p>今次嘅法拉利耳筒系列，分為兩種風格各異嘅Collection，好似呢款Cavallino系列，以F50、458Italia、Enzo等型到無譜嘅超跑為題材設計。無論物料同質感，均充滿法拉利華麗美學感覺。系列中嘅T250，啡、銀、黑三色配襯，感覺高雅，金屬位經精心打磨，啡色皮革部份更仿照法拉利座椅物料，以柔軟羊皮人手編織製作，相當矜貴，戴上去感覺亦軟熟舒服。音色方面，Cavallino同樣以舒適為主導，配有40mm單元，無特別強調低音勁度，聲音表現偏向平衡，細緻清脆，空間感不俗，欣賞人聲、古典、Jazz特別有韻味。</p><p>F1上身　低音顯力量</p><p>另一系列Scuderia，則是以法拉利F1車隊作靈感，設計上以F1烈火砌車味為主，DieHardFans必愛。其中P200算係代表作，造型跟賽車場上工作人員戴嘅耳筒如出一轍，耳筒臂位設計與別不同，加上霸氣Size及碳纖紋，戴出街一定相當注目。<br>聲音表現方面，P200擁有系列中最大嘅50mm單元，配合特有H.A.S（HighAudio-Scene）技術，提供強勁嘅3D音效及特強重低音，力量表現就如F1引擎般澎湃！絕對適合聽BandSound同HipPop等多低頻嘅音樂。嫌P200火紅上身太刺眼，另一款R200亦係唔錯選擇，耳罩上嘅「散熱位」完全依照法拉利菱形氣孔獨有設計，甚具賽車風格。</p><p>同場加映：的骰拉利</p></body></html>