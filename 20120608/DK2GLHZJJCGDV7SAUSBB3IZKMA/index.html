<html><header><meta charset="utf-8"><title>我主場：黃貫中三喜一憂</title></header><body><h1>我主場：黃貫中三喜一憂</h1><p>在沒有預先「被諮詢」的情況，突然有一日知道三個月後要在紅館開騷；在沒有計劃的情況下，突然有一日「被通知」要當爸爸。雖然現時處於一個極忙碌的狀態，但黃貫中（Paul）沒有半點怨言，因為這兩件事都是他喜歡且令他快樂的事。完成演唱會便要着手處理人生大事，結束與朱茵的14年愛情長跑，緊接下來就是迎接BB出世。在歡天喜地之際，阿Paul檢查發現聽力受損，右耳餘七成聽力，但他選擇樂觀面對，繼續玩搖滾。　撰文：李珮洳</p><p>早前黃貫中與朱茵在網上宣佈喜訊，二人即將榮升父母，原來阿Paul在知道這個喜訊前，先接到另一個喜訊，就是下月13及14日在紅館舉行兩場「Rockestra」演唱會。阿Paul表示今次開騷，經理人完全沒有向他提過半句：「經理人有一日喺內地返香港，之後就走去紅館入紙，當時佢仲唔夠錢畀差唔多十萬訂金，正當佢好惆悵嗰陣，喺手袋搵到四千幾蚊人仔湊夠數，之後就批咗個期。」<br>當阿Paul得知此事時，反應是：「仆街啦，好嘢！」有得開騷固然感到興奮，不過當時已經是4月，阿Paul心中第一個問題就是沒太多時間準備，接着經理人逼他交歌，之後就是一連串開不完的會議，那時候的他仍未知朱茵懷孕。</p><p>籌備個唱攰爆</p><p>不久另一個驚喜出現，阿Paul要當爸爸，他便開始好好分配時間，因為這個「大project」絕對不容忽視：「好彩阿茵都係做呢行，好通情達理，知道我要開騷好忙，自己好乖喺屋企休息，我出去做嘢佢從來都唔會問我幾時返。」阿Paul指經過密集式的會議後返回家中，腦海中仍然思考演唱會的問題，阿茵就會向他說：「喂，我想食嘢呀！同埋你過嚟睇吓張BB床。」女友一聲，他要即時回過神來，阿Paul說：「嗰下雖然好攰，但係屋企嘅事真係冇得假手於人，同埋心情係好開心，我都盡量想陪佢出街買吓BB用品，同埋要籌備婚禮。」<br>問到求婚的問題，阿Paul本來細細的雙眼即時連成一線，見他面上的笑容，令身邊的人都感受到他的甜蜜，阿Paul強調在朱茵有BB前已求婚成功：「石頭我都送咗好多次㗎啦，同埋好耐之前求咗婚，絕對唔係因為有BB先求婚，咁樣太冇誠意啦。至於個婚禮點搞，一切都係阿茵話事，佢想點就點，最緊要佢開心。」</p><p>在家全面禁煙</p><p>講到朱茵，阿Paul彷彿變了另一個人，比起講音樂、談社會政治時溫柔得多。不久就會榮升爸爸的阿Paul，心態上暫時沒有太大改變，他透露最大的改變就是吸煙習慣，他一邊做出食煙的甫士一邊說：「我會去廚房同廁所食，開住抽氣扇都怕啲煙吹到出去，有時就伸咗個頭出窗噴啲煙出去，如果喺廁所就要企上廁所趷高腳，食食吓覺得食得咁鬼辛苦，索性喺屋企唔食。」<br>每次阿Paul開騷朱茵總是走到台前又唱又跳，最忠心的歌迷非她莫屬。現時腹大便便的她，早就嚷着下月一定要去紅館支持。阿Paul這一刻已經十分擔心：「我叫佢唔好去，佢就同我講話BB要去聽歌，咁我仲可以講乜啫。我同佢講去後台睇，佢又話BB要睇，到時會搵專人睇實佢，真係好驚佢仲喺台下跳舞呀，到時叫我點專心演出呀。」問他會否寫一首歌給朱茵及BB？阿Paul反問說：「我唔會做呢啲嘢，同埋點解只係一首歌，咁唔通其他歌就唔係送畀佢哋？應該成個演唱會都係送畀佢嘅。」聽完這番話，明白鐵漢總會有柔情的一面，14年的感情就是靠這份甜蜜來維繫。
</p><p>誓要保護妻兒</p><p>當日阿Paul與朱茵於網上宣佈喜訊，二人結伴返港接受訪問，隨之而來就是被問到教徒未婚懷孕，當時阿Paul憤怒了，他說：「我當時係要保護阿茵，我唔想佢唔開心，作為佢身邊嘅男人我要保護佢。」假若日後再有人問同樣問題，阿Paul指不會再回應：「首先我想講我唔係教徒，如果大家要去問阿茵，佢只會笑住唔答，大家係唔會得到答案。我明白大家都係因為做嘢要問呢條問題，如果係要問嘅就叫佢哋老總嚟問我，點解要啲女仔問埋呢啲問題。」<br>講到Beyond復合，早幾個月達明一派開騷後，facebook即有Beyond粉絲開群組要求他們復合再開騷。阿Paul聞言沒有半點驚訝說：「基本上我年年都聽到呢個要求，我今次會唱Beyond嘅歌，如果大家入嚟想睇Beyond演唱會嘅話，咁你唔好買飛啦！我係Beyond嘅三份之一，就算我話OK，都係三份一OK，我真係答唔到大家聽日嘅事。」<br>髮型：MatthewKong(Headquarter)<br>化妝：JohnathanLi(ModMakeupAcademy)<br>服裝提供：G-StarRAW</p><p>聽力受損堅持搖滾</p><p>早前阿Paul於微博上透露自己的聽力受損，之後又上載到醫務所檢查聽力的照片，令歌迷們擔心不已，他已解釋並不是完全失去聽力，只是聽力開始受損。阿Paul表示醫生叫他不要再玩搖滾音樂，或者玩音樂時「細聲啲」，甚至提議他轉玩其他較溫和的音樂，阿Paul強調寧願聾都不會放棄搖滾。現時阿Paul的右耳聽力比左耳弱，他說：「我右邊應該係冇咗三成聽力啦，左耳暫時都OK，其實我玩咗咁多年搖滾音樂，到家先有少少問題都好正常，同埋暫時都係某啲頻率聽唔到。」</p><p>側身似謝賢</p><p>阿Paul笑言將來不排除自己會變了謝賢，他笑說：「因為我家右邊聽得差啲，咁我又唔想淨係靠晒隻左耳去聽嘢，於是我開始成日側埋右邊聽人講嘢，可能將來越聾個身就會越側，終有一日側到好似謝賢咁行。」<br>作為一個音樂人，面對聽力受損的問題理應十分煩惱，幸好阿Paul一向是個思想正面樂觀的人，他說：「Fans真係唔使太過擔心，我已經諗好啦，我估距離完全聾晒嘅日子應該仲有廿年，呢一日嚟到，我就可以做一直想做嘅事，就係畫畫啦。我相信喺一個寧靜嘅世界入邊，可以畫得出好好嘅作品，因為到時冇任何煩擾嘅聲音可以騷擾到我，同埋我估我嘅畫都應該好值錢呀！」</p></body></html>