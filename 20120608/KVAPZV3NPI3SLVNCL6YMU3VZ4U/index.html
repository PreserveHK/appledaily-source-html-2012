<html><header><meta charset="utf-8"><title>歐國盃求驗客：百呎「鶴神」邪法國 - 求驗客</title></header><body><h1>歐國盃求驗客：百呎「鶴神」邪法國 - 求驗客</h1><p>英格蘭喺今屆歐國盃未開波，衰嘢接二連三咁嚟，主力逐個唔踢得，最新一個輪到艾殊利高爾，無啦啦胃痛，雖然周五已復操，但唔知踢唔踢到聽晚英法大戰。諸事不順，有博彩公司決定幫吓手，為英軍喺對住法國個懸崖上面，整個近百呎高嘅鶴臣救世主像，實行靠「鶴神」邪一邪法蘭西。</p><p>英軍老西出巡萬人空巷</p><p>巴西里約熱內盧嘅基督像（ChristtheRedeemer）舉世知名，被選為世界新七大奇蹟之一。英格蘭家吓陣容殘成咁，要贏歐國盃真係要靠奇蹟。英國博彩公司PaddyPower有見及此，整咗個有成30米高（約100呎）嘅鶴臣救世主（RoytheRedeemer）喺英格蘭多佛海邊。「鶴神」攤開雙手遠眺大海遠處嘅法國，希望有神力可以幫到英格蘭喺歐國盃首戰，對住法國旗開得勝。博彩公司發言人羅拔仔話：「自從巴西喺1931年起咗基督像後，呢個國家就變咗做足球王國，希望我哋都整個像嚟幫吓英格蘭。」不過大家最好唔好由側面或者後面去睇，由於經費所限，呢個所謂「鶴神像」都係印出嚟，雖然兒戲咗啲，但勝在夠化算吖嘛。<br>已經身在波蘭克拉科夫嘅英軍，喺星期四完成閉門操練後，鶴臣同班國腳西裝筆挺咁去市內觀光，喺鬧市即刻畀大批市民同記者包圍。英軍仲去參觀當地藝術館，感受吓文化氣息。另外，英國政府嘅高官就決定唔親身去支持英格蘭，以抗議烏克蘭政府侵犯人權。</p><p>列貝利冷凍治療備戰</p><p>至於英格蘭首戰對手法國，備戰情況就悠然自得得多。法國兵駐紮喺頓涅茨克，星期四由於落大雨，所以大軍留喺集訓基地享受吓。列貝利試用冷凍治療機，據講可以透過液態氮加速身體復原；其他國腳有啲去做按摩，有啲就打吓機，輕鬆備戰英法大戰。</p></body></html>