<html><header><meta charset="utf-8"><title>現在直播室：心水名家 - 馬啟仁</title></header><body><h1>現在直播室：心水名家 - 馬啟仁</h1><p>原來鄭兆聰是我這個月鄰居之一，真不知道其中文越來越好（肯定是編輯大佬的幫忙吧，呵呵！）<br>Ricky是個可愛的拍檔，但最近卻有點討厭他，不是因為其胸肌，而是估唔到佢會轉軚，入廠前大家在吹水時，Ricky透露了他今屆睇好的是德國，而不是他的半個祖家西班牙，這完全超出了我對他的看法，有冇搞錯。明明識講西班牙文、傑志隊友亦多狂牛兵、再加上近年主力評LaLiga，今次竟然手指拗出唔拗入？大概這就是專業和業餘的分別吧，「鍾意邊隊一回事，邊隊可以贏冠軍又另一回事！」好一個鄭兆聰，都話你中文越來越好了，面對這位仁兄，我唔敢着阿根廷波衫。喂！劉舜文，你啲德國波衫都要收埋先。<br>邊隊會贏？節目拍檔梁榮忠獨樹一幟，他身先士卒以200蚊來支持主辦國烏克蘭攞冠軍，大哥瑜聽到之後表示願意幫忠仔保管投注額；馬會可放心，我會密切留意大哥瑜的一舉一動。<br>開幕後，坊間氣氛突然大躍進，睇各大名家文章就已經眼花，而我都有心水名家，是為堅哥蔡文堅。早兩天與堅哥下午茶，喜見他行動靈活，精神飽滿，大家一坐下就口沫橫飛，我還擔心堅哥要中場休息，豈料堅哥話：「唔使，醫生叫我呢段時間不妨講多啲嘢，傾多啲偈！」醫生梗係認得你係講波嘅，結果一席話傾咗3粒鐘。臨別贈言，堅哥話我知佢會睇歐國盃不特止，仲會響fb寫賽後分析，我就等住睇嘞，你都想睇？咁就提提你，堅哥嘅英文名同簡東拿一樣，都係Eric，都係打不死。<br><br>Keyman<br>now節目主持</p></body></html>