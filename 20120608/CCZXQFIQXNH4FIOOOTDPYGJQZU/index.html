<html><header><meta charset="utf-8"><title>有話兒：心戰五魔惡業毀陳豪</title></header><body><h1>有話兒：心戰五魔惡業毀陳豪</h1><p>「每個人心裏面，都有不能讓人觸碰的地方，我們稱之為秘密。在自我保護的意識下，秘密會被壓抑、扭曲、遺忘；但當這種意識崩潰的時候，人的情緒會被牽動，妒忌、執着、暴力，潛藏的兇惡將會一發不可收拾。」因為這個埋藏在內心的秘密，令劇集《心戰》中的陳豪，分裂了邪惡、慾望、陰險、暴力及良心等心魔，推他走上不歸的成魔之路。　撰文：何慧斯</p><p>以探討人性為主題的《心戰》，播出至今話題佔據各大討論區，劇中陳豪（Mo）表面是一個快樂的魔術師，愛護家人和女友，可惜快樂背後，他為了掩飾過去的殺人經歷，影響心智而成為變態殺人魔，其後更分裂出邪惡、慾望、陰險、暴力及良心等心魔，最後在心魔的教唆下，逼使陳豪成魔走入絕路。</p><p>觀眾多想像空間</p><p>今次戚其義和周旭明找來黃德斌、簡慕華、李霖恩、何啟南及戴耀明飾演心魔，他們經常在Jekyll酒吧內相聚，以懸疑氣氛及造型配合下，將人性的弱點盡現眼前，的確掀起連場的高潮。<br>雖然劇集看似一般的警匪故事，但其實題材屬非一般的警匪片，難怪令部份觀眾摸不着頭腦，「邪惡」黃德斌說：「我哋希望增加觀眾趣味性，如果唔係唔使用呢個手法去拍攝，以前主角啲內心會用心聲表達出嚟，今次安排我哋幾個人演繹陳豪不同的內心世界，手法同以前好唔同，意識上令觀眾多咗想像空間，睇得投入咪有呢種錯覺。」<br>五人代表陳豪某一部份，所以演繹上要接近陳豪的神髓，但又不能完全照抄，有時會發覺他們與陳豪說話語氣很近似。黃德斌說：「我哋同陳豪嘅對話似一面鏡，呢個係好玩嘅地方，鏡頭前一次過做晒所有戲，我哋點樣演變成阿Mo，佢又點樣演變做我哋，喺每場戲埋位前，我哋都會對稿、研究燈光配合、走位，要排晒一次先開機，有難度亦係一種刺激。」</p><p>簡慕華殺出血路</p><p>「慾望」簡慕華在戲內風情萬種，更有不少意識大膽的床戲，簡慕華表示接到劇本後，從未為演出猶豫：「因為信得過導演，所以成個人畀晒佢，同埋電視尺度有限，我唔使暴露，只係靠感覺都可以拍到出嚟，我希望殺出一條血路，畀人哋睇到一個新嘅簡慕華出現，希望佢哋唔會反感。」<br>過往大多主持兒童節目的李霖恩，今次在戲內飾演「陰險」，劇集播映後受到不少網民大讚，更視為他的代表作，李霖恩笑說：「今次係第一次同呢個班底合作，成個拍攝手法好特別，再加上有一班夾埋超過一百年演戲經驗嘅對手，我仲因為呢套戲先咁鍾意演戲。」不過拍攝期間因為太過投入黑暗，連太太見到也有點驚，幸好李霖恩靠聽音樂飲酒去調節心情。<br>混身肌肉的「暴力」何啟南，雖然拍到失聲及弄傷腰骨，不過他說：「為咗拍晒肌肉場面，一有時間就去操大隻，結果熱身不足整傷腰，有十幾日要瞓床，到家仲要做針灸同物理治療，我未試過有一套戲，每一分鐘都要扯行晒，其實幾辛苦，所以cut機後真係謝晒。我試過喺房好用力講啲殺呀、殺你全家啲對白，搞到老竇走嚟問我乜事，整親條腰嗰日返屋企仲恐怖，的士大佬落車扶我，我入到屋企門口即刻趴低爬入房，仲好開心話舒服晒，真係嚇死我阿媽，好彩啲對白係要人聽唔清楚，所以我聲沙沙可以繼續演出。」</p><p>戴耀明良心復活</p><p>戲中陳豪的「良心」戴耀明，雖然出場不久便被黃德斌殺死，令陳豪因此失控，不過瘋癲過後，戴耀明會復活並阻撓陳豪犯事，戴耀明說：「係去感動番陳豪，但好人難做，只能夠喺佢背後囉囉唆唆，勸佢唔好去做壞事。」<br>對於陳豪最終成魔，五魔均異口同聲說：「酒吧所有嘢係代表陳豪嘅內心，阿Mo小時候嘅遭遇，令佢有一種負擔，最初其他人睇唔到我哋，到最後分裂到連酒吧以外我哋都會出現，而秋官都有呢個問題，所以我哋會喺佢面前出現。」<br>黃德斌還說：「陳豪係一個精神病患者，佢自己同自己分析，自己同自己講嘢，乜嘢都唔理，有啲人唔係天生想去攞刀殺人，只不過係佢錯亂到唔知自己做緊乜，所以應該多啲關心身邊人；如果遇到諗唔通嘅事，應該同身邊人傾，唔好自己諗，否則悲劇只會係越踩越深。」</p></body></html>