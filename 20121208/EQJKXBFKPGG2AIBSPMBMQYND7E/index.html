<html><header><meta charset="utf-8"><title>隔牆有耳：<br>林公公回港發噏風 - 李八方</title></header><body><h1>隔牆有耳：<br>林公公回港發噏風 - 李八方</h1><p>蔭權末年，廟堂上民望兩極嘅兩位司長竟如「兩生花」，一齊離開官場，一齊到英國，噚日又一齊現身樹仁大學校園。民望最高嘅律政司前司長黃仁龍獲頒榮譽法學博士，民望最低嘅政務司前司長林瑞麟則嚟「睇仁龍典禮」。黃仁龍被問到「50年不變」，法制會唔會變？佢話一切跟《基本法》做。放寒假回港嘅林同學亦積極參與討論，話50年不變唔表示50年後一定要變，已經確立咗嘅制度梗係要留喺度對香港人最好喇。</p><p>黃仁龍：法律負責人要謹慎</p><p>問林同學點睇現屆政府，佢話邊度做政府都艱難，做公務最緊要真心誠意為市民服務，仲話望香港好落去！嘩！當日強推替補機制嘅林公公去咗邊？定係齋講唔使做，所以乜都講得出？<br>問黃仁龍點睇上手司長梁愛詩一日到黑喺香港法治問題上行使佢嘅「言論自由」，仁龍話啱啱英國返嚟，冇詳細睇過佢講乜；又話唔覺得法治面臨風暴衝擊，總之法律負責人要vigilant，謹慎、持守、不能輕率。而袁國強就喺另一個場合回應詩姑嘅言論，話唔覺得中央有任何意圖干預港人治港喺《基本法》下嘅保障。</p></body></html>