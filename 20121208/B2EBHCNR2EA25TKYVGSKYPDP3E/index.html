<html><header><meta charset="utf-8"><title>戲如人生</title></header><body><h1>戲如人生</h1><p>向任何人提到米雪，即時聯想到她儼如鐵人般的體力，在密集式工作下，仍精神奕奕，她笑說：「咪要檢點，乖啲囉，呢行個個都唔夠瞓，問題係爭取時間瞓，我知自己唔夠時間，乜都分期去做，你要識得呢樣嘢，唔畀自己喺一個緊張狀態，但我都怕自己記唔到啲對白，惟有將勤補拙。」<br>米雪續說：「我開頭係死頂，頂吓頂吓，樣樣嘢咪變咗習慣，我覺得做人係要成日去見識，見識多心態咪唔同，我都係常人，摑我一巴一定會痛，事情發生喺你身上，一定會有一個即時反應，但係又如何呢？事情已經嚟，你傷心又或者真係嬲，發洩咗都要處理跟住嘅事。人要生存，你仲要繼續落去，只有好好地面對，或者睇得多見得多，知道冇話冇咗邊個唔得。」<br>經常做義工的米雪更說：「其實無論係佛教同基督教嘅嘢我都成日去聽，又成日做義工，只係想將啲好嘢儲起，當有事發生後，咪將呢啲經驗變做錦囊，提自己唔好學人哋咁樣處理，要聰明啲去做。我覺得拍戲都係一個人生經歷，戲裏面都係寫緊你嘅經歷，教緊你嘅人生。」</p><p>經典重溫</p><p>米雪69年入行，多年來拍過多齣膾炙人口的經典劇集，是名副其實的視后。</p></body></html>