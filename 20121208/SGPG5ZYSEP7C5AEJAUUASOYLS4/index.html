<html><header><meta charset="utf-8"><title>紙醉甘迷2：指過紙癮</title></header><body><h1>紙醉甘迷2：指過紙癮</h1><p>Percy手指很靈活，拿起剪刀剪剪剪，也夠自娛半天。沒有緣起，她的紙癮始自五歲，當其他孩子沉迷芭比時，她見到靚紙就想買，她說：「儲埋儲埋啲靚紙，耐唔耐就拎番出嚟欣賞，反而覺得用靚紙包禮物好浪費。」<br>記者：陳慧敏　攝影：周旭文</p><p>愛紙一見鍾情</p><p>為何愛上Bookbinding（書皮裝釘工藝）？香港唯一一個Bookbinding藝術家Percy在網上透露：「就好似你愛上一個人一樣，沒有理由。Bookbinding對我而言也是如此，那是一見鍾情吧。」考AL時，考試要求學生選一種喜歡的題目做資料搜集，她選擇寫紙，於是她由紙的來源、造法、故事、用途等統統都人肉起底，連讀大學時都學造紙，然後萬劫不復，染上紙癮。當年她哥哥訂婚，Percy為他剪了張恭賀語貼上面書以示祝賀，想不到引來掌聲連連，人人叫她剪這剪那，就如此這般，漸漸發展到現在開班授徒、辦展覽、開講座，成為一個紙藝術家。 <br>念大學時，她用牛仔褲造出人生第一張紙：「我剪碎一條舊牛仔褲，用水煮了三小時，將殘留喺牛仔褲上面嘅洗衣粉、染色素等等化學物質煮淨，煮到一煲都係泡。」牛仔褲變成紙後，她將之染成粉藍色，紙表面還看到還未打磨細滑的碎布屍骸。在她的儲紙庫內，還有用水松造成的紙、埃及人用稻子造成的紙，林林種種造紙法也很多，如把青瓜排開，曬乾了又是紙，厲害厲害！是否甚麼都可變成紙？Percy：「都唔係，要選有纖維嘅物質，如果用西芹，就要抽出中間嘅絲先能夠造紙。」至於剪紙小貼士，她這樣教路──先用牛油紙起稿，然後蓋在選好的紙上固定，再用筆刀慢慢刻。刻時要由小至大，先刻微小、零碎的小洞洞，才刻大面積的外圍部份，這樣才較好控制。</p><p>還原修復舊書皮</p><p>大學畢業後，Percy跑到美國學初級Bookbinding技術，之後幾次出遊，目的都為見識各地Bookbinding及造紙技術。今年二月，她專誠跟紐約一班造紙業者，跑到緬甸學習流傳百年的傳統造紙技藝，「緬甸仲有好多小家族式金箔工房，都有超過一百年歷史，佢哋仍然用人手，手執三公斤重鐵鎚揼六個半鐘頭，將一克黃金慢慢揼成一百張金箔，俾男信徒貼喺佛像塊面，以示忠誠。」那些隔在金箔與金箔之間的薄紙、承托金箔的硬卡紙，又來自不同的村落。「用嚟托住金箔嘅卡紙，居然係用竹造嘅，竹要先浸泡三年，將纖維浸軟，再用熱水煲三日，之後再曬乾，先可以開始打磨再造成紙。家用機器打磨竹嘅纖維都要八個鐘，當年緬甸人用嘅係鎚仔，你話係幾咁漫長嘅一個工序？」她偷師的如意算盤打不響了，「本來諗住一學完就返香港試造，但三年喎！點造呢？仲有呀，造紙會搞到成地水，無可以好好去水嘅場地好難搞，香港天氣又潮濕，連曬乾張紙都難，喺香港造紙似乎唔係咁易。」<br>造紙問題未解決，十月，她跑到美國American Academy of Bookbinding，跟著名Booking Binding設計師Monique Lallier旗下的工藝技術員，學習製作皮革書皮的Contemporary finishing technique，「Bookbinding可以分三大類，包括即用嚟作厚皮收藏書用嘅Book art、用嚟展示藝術作品用嘅Fine binding、維修舊書用嘅Restoration。呢個係近二三十年興起的技藝，幾塊皮，高度同大小都要拼到同封面剛剛好一樣，唔能夠有一點點瑕疵。」 剪紙與釘裝，只要有剪刀膠水與紙，已然成事，但要做得好，卻需要專心與細心：「我可以一日八個鐘不停剪紙或者釘裝，有時埋首搞足幾個鐘，起身飲水或落街，會有啲頭暈。」來跟她學剪紙與釘裝書的人不少，試過有個男孩來學剪紙，設計圖上有些層層緊扣的小圈圈，刻到喊。<br>在這個「舊不去新不來」的社會，書爛了，買過，就是這麼簡單，維修反而是奢侈事。「試過有人拎本1881年出版嘅家傳之書畀我重修，書皮剝落晒，如果拎去商業釘裝店，應該會幫佢重新造一個新書皮，我就幫佢補好啲窿窿，將舊書皮盡量還原番本來個樣。」沒其他店舖或師傅願意修復舊書？Percy：「全港大概淨係得我肯做啩？」雖不中亦不遠矣，因為全港只有她對紙這麼癡。</p><p>Percy So</p><p>地址：銅鑼灣勿地臣街12號6樓（頂層）<br>電話：9191 4687　<br>網頁： http://www.percyso.com/ </p><p>做傳遞送撕紙作品</p><p>敏叔的撕紙藝術源起自1983年，那年年卅晚他回鄉探親，用寫揮春剩下的紅紙裁成正方形，對角摺起，撕了一張大吉：「嗰個年代喺香港買掛曆返鄉下，一定貼喺屋企最靚位置，屋企人見我個大吉撕得靚，就拎走掛曆改貼大吉。」六年後，敏叔在香港做傳遞，每日揹着大袋交收信件周街走，雖辛苦但開心，「因為我奉送作品畀寫字樓，寫字樓貼滿我嘅作品。有時我搭巴士撕紙，好多乘客掛住睇，過咗站唔記得落車。」其後他做義工、教班、做訪問，請假多了老闆不喜歡，他自己也覺得不好意思，就辭工。跟太太離婚後，他某日孤身一人來到九龍城寨公園，見有外國人在遊覽，就手痕撕些紙送給他們，這吸引到公園早期的導賞員注意，幫他拿報名表，報名到尖沙嘴文化中心的藝墟擺攤。敏叔：「如果無城寨公園，撕紙藝術都唔知何年何日先有面對廣大群眾嘅一日，所以我撕咗『無言感激』四個字送畀公園。」</p><p>絕活一心三用</p><p>敏叔在番禺鄉下長大，五十年代，想找張紙都難，「嗰陣邊有勞作堂㗎，一本教科書都代代相傳，就算1958年後我落香港讀中學，啲教科書都唔會成日改版搵家長同學生笨！你睇家啲教科書幾大隻字？即係頁數好多啦。」如何練出無敵指力？「啲人成日問我點練指力，我話我朝朝飲茶，用食指同拇指洗杯練番嚟嘅。」這答案好假！「係呀，你服唔服吖？咁你唔會用其他三隻手指洗碗洗杯吖嘛。」<br>訪問時，敏叔手執廢紙在摺摺撕撕，眼睛望着我，久不久又向來公園參觀的遊人和外國人，又中又英地講解公園歷史。邊說邊撕，攤開手中紙，已經是個緊扣的奧運五環。敏叔：「我可以一心三用，我手撕緊紙，口講緊嘢，對眼可以睇晒全場，我都希望訓練到學生一心二用。」為何弄得自己如此繁忙？「無嘅，我希望令自己忙，時間易打發啲吖嘛，咁肯定無多餘時間諗嘢，一有多餘時間諗嘢，諗嘅肯定係無謂嘢，分分鐘仲要係解決唔到嘅嘢。」想看敏叔手藝？今天（12:00nn至6:00pm）可到太古坊糖廠街，那裏正舉辦「太古坊四十周年Street Party」，到時可免費欣賞他的撕紙絕活。</p></body></html>