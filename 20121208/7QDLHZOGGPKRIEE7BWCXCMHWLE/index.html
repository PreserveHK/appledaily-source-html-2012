<html><header><meta charset="utf-8"><title>中區寫字樓當炒 - 左丁山</title></header><body><h1>中區寫字樓當炒 - 左丁山</h1><p>行政會議久久不能決定發出免費電視牌照，皆因有巨大勢力嘅無形之手，阻頭阻勢。另外兩項擺在雪櫃好耐嘅案件，因政治性不算嚴重，但繼續拖落去嘅話，一定會耗損梁特首嘅政治資本，於是在十二月四日行政會議拍板嘞：（一）中區政府合署西翼交俾律政司署及非政府組織運用，不拆卸重建為商業大廈，算係向反對派保育團體讓步，費事刺激該派人士上街或申請司法覆核，繼續纏擾政府；（二）何東花園本是私人物業，政府如要宣佈為古蹟，強搶民產保育，業主之限制發展權利，實屬不妥，業主早已聲言若政府如此，必會告上法庭要求賠償，最初講嘅數目已係七十億元，後來樓價狂升，現在應該不止此數，試問政府有何上佳理由動用納稅人嘅七十億去賠俾何東爵士孫女？重建瑪麗醫院都只係七十零億元之嘛，點解唔用錢去起更多醫院同公屋，而要為一時之快，送巨資俾世家後人？故此呢次政府決定得啱呀，無謂到處引起火頭啦。<br>左丁山素來反對保留西翼，反對保育何東花園，前者因中區嚴重缺乏甲級商廈地皮，導至租金不斷上升，不利營商環境，後者因為何東花園係私人業權物業，99%香港人未見過，唔知在那裏，動用公帑去保育之，簡直係開玩笑。兩個反對嘅立場，並不矛盾，左丁山素來信奉市場及私有產權，行政會議今次決定，一對（何東花園）一錯（西翼），應該係包含了政治計算，梁振英希望耳根清淨而已。<br>何東花園重建為十座豪宅獨立屋，因其山頂地段獨一無二，背山面海，遠眺近觀，無不優美，將來賣幾多錢一間，難以想像，非左丁山發夢所能擁有，無謂多講。但中區寫字樓奇缺，政府合署西翼重建，雖只能提供三十餘萬平方呎，對大市影響，唔算太大，但心理上就令投資者及炒家覺得，中環再無新地皮可供興建甲級寫字樓之用，以後中區寫字樓可以繼續炒供求失衡，業主可以安心加租。咁就影響好多寄居中環乙丙級商廈嘅中小企啦（包括左丁山在內），橫街橫巷嘅餐廳食肆隨時被貴租逼遷，中區特色漸失矣，最後可以怪誰？當然係發展局長期規劃之失啦！</p></body></html>