<html><header><meta charset="utf-8"><title>隔牆有耳：<br>因父之名　軒轅另起爐灶 - 李八方</title></header><body><h1>隔牆有耳：<br>因父之名　軒轅另起爐灶 - 李八方</h1><p>鏞記酒家嘅清盤案沒完沒了，法官10月底頒咗判詞，判已故大少甘健成敗訴；甘健成遺孀甘梁瑞群啱啱提出上訴繼續打落去。其實家全城期待，大少一方會唔會另起爐灶賣燒鵝。八方就查到，梁瑞群三母子，已經用咗甘健成嘅原名「琨勝」，成立咗一間叫琨勝企業有限公司嘞，新店嘅燒鵝，睇嚟都好快有得食。</p><p>八方翻查公司註冊處資料，發現一間叫琨勝企業有限公司上月中新成立，三個創辦人分別係甘健成嘅遺孀甘梁瑞群、長子甘崇軒（Kevin）同次子甘崇轅（Hardy）。</p><p>甘健成妻佔大份</p><p>註冊股本數目一萬股，每股面值一蚊，總面值係一萬元。三個創辦成員合共承購咗100股，當中甘太佔咗大份60股，兩兄弟就佔20股。至於其他嘅股東係邊個，暫時就未有資料顯示。<br>一直有傳不少飲食界人士想同甘家合夥做食肆，琨勝企業引入外姓股東絕對唔出奇。Kevin一直向外放風，話承父命想另起爐灶，並以父親嘅名字成立新酒家，叫做琨勝廚房，或者係琨勝酒家，主打懷舊粵菜，新舖一定在港島，而舖面嘅面積會比鏞記細，大約三、四千呎。<br>Kevin之前仲透露會搵鏞記舊臣廚師管廚房，希望下年中旬能夠開張大吉賣燒鵝。八方相信Kevin唔係大隻講嘅人，怕且好快聞到燒鵝香。<br><br>mailto:pf_lee@appledaily.com</p></body></html>