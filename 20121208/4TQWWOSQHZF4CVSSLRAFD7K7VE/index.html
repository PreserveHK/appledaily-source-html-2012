<html><header><meta charset="utf-8"><title>廚師「醒水」逃離廚房</title></header><body><h1>廚師「醒水」逃離廚房</h1><p>【特稿】<br>「驚到真係唔敢睇！」阿火在茶餐廳自殘斬手三分鐘，恐怖指數「爆晒燈」，目睹過程的店員和食客被嚇破膽。茶餐廳廚師彭先生（圖）表示，見事主神情怪異地找刀，心知不妙，瞬間取衫奔出廚房，未幾傳來驚心動魄的斬劈聲。</p><p>在事發茶餐廳工作三年的彭師傅憶述，事主衝入廚房問﹕「有冇刀借？」他疑惑問：「借把刀做乜？」阿火表示：「用嚟斬手。」彭以為有人飲醉酒，不以為然，但見對方在刀架上亂找刀，知道事不尋常，於是急急腳離去，「之後背後傳嚟砰砰聲，但佢條友冇嗌過一句痛」。事後他返回廚房，發現牆壁染滿血污，一把九江刀、一把扁刀、一把骨刀及砧板滿是鮮血。<br>餐廳老闆娘表示，見到阿火右手拿着自己血掌步出，鮮血滴個不停，嚇得魂飛魄散，「梗係驚啦，咁恐怖。」她指未見過事主幫襯，今次事件當自己不好彩：「冇得避，儍人點避？」<br>《蘋果》記者</p></body></html>