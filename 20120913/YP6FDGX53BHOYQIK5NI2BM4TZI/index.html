<html><header><meta charset="utf-8"><title>新一代高登女神惡鬥<br>岑麗香除Bra挑苟芸慧機</title></header><body><h1>新一代高登女神惡鬥<br>岑麗香除Bra挑苟芸慧機</h1><p>一代新人換舊人，宅男女神也要改朝換代。在昔日的宅男女神對決中，兩大玉女掌門人陳法拉和鍾嘉欣鬥得難分難解，不過最近有新勢力抬頭，就是由後勁凌厲的岑麗香大戰苟芸慧，香香在新劇的角色出奇制勝，以胸圍做武器，正式向苟姑娘挑機！</p><p>現年27歲的岑麗香憑無綫新劇《巴不得媽媽》跑出，成為新一代宅男女神，繼早前以濕身白T恤及浴室裸背出鏡後，本周的劇情更出動到她的肉色C Cup胸圍！劇情講香香暗戀錢嘉樂，二人到山頂過夜採訪新聞，嘉樂為救她而手部脫骱，香香即脫下肉色胸圍為嘉樂托住受傷的手，在為嘉樂套上胸圍時，還不經意送波餅，劇情雖帶點黃，但頗搞笑，香香這個「巴不得bra bra」一出，宅男女神地位再被推高，之前在高登討論區的女神對決中，苟姑娘可謂獨領風騷，然而香香後勁凌厲，追到幾近平手，甚具威脅。她在劇中最終會跟嘉樂拍拖，大團圓結局。</p><p>岑麗香人氣稍勝</p><p>昨日香香與苟姑娘一同在尖沙嘴出席鞋履活動，兩位新一代宅男女神同場較技，惜穿得密實，只有苟姑娘稍為露背，席間兩人十指緊扣言笑甚歡，有人讚苟姑娘靚女，有人邀香香合照，受歡迎程度不相上下，但無疑香香正有劇集出街，新鮮感及人氣稍勝一籌。<br>香香事後被問到已成新一代宅男女神時笑言：「同事有講過，但我唔太識中文，只知係支持，多謝！」苟姑娘之前也是宅男女神，香香說：「我唔係宅男，苟姑娘都係我女神。」兩個宅男女神比，誰會輸？香香笑說：「真係唔好比，我只想同一年前嘅自己比，我唔係女神，只係個普通女仔。」<br>在女神選舉中暫仍以點數稍勝的苟姑娘，被問到如何看香香這個對手，她說：「唔好話係對手，佢係我好朋友，我知佢做咗宅男女神，替佢開心，希望大家都好。」地位是否被取代了？苟姑娘說：「冇所謂，唔介意，都冇話取唔取代，可能我有另一個位置，最緊要做好手頭工作。」對於香香視她為女神，苟姑娘禮尚往來，也讚香香同樣是她心目中的女神，兩人屬於不同類型及性格，不可比較，苟姑娘坦言：「有啲嘢佢有我冇，有啲嘢我有佢冇，有啲嘢要向佢學習，好似笑咁，我笑得唔開心，應該簡單啲、諗少啲。」</p><p>獲盈盈致電鼓勵</p><p>緋聞方面，苟姑娘着實不少，香香也因劇集跟錢嘉樂傳緋聞，香香禁不住大叫：「啋！大吉利是！冇啲咁嘅事，我同湯盈盈係朋友，盈盈主動打畀我話唔信，叫我努力，好感動。」活動後，香香跟經理人轉到咖啡店食麪醫肚，只吃了半小時便匆匆離開，閒逛一會後便到天星碼頭乘的士返將軍澳中心寓所。<br>此外，到底用胸圍代替三角巾的方法是否可行？方玉輝醫生說：「要固定骱位，基本上搵到乜嘢都要用，最理想梗係三角巾或者繃帶，都要讚一讚編導咁都諗得到。」<br>採訪：李珮洳、梁繼光<br>攝影：黃偉雄、黃曉程</p><p>巴不得Bra Bra</p><p>在大前日的一集《巴不得媽媽》，錢嘉樂甩手骱，香香竟將身上的bra除下，將bra當三角巾幫嘉樂仔包紮，認真重口味，看來劇名可改做《巴不得Bra Bra》！</p><p>網上熱話：巴打讚苟靚香甜</p><p>最近高登發起公投揀女神，由近日冒起的香香挑戰肥苟，暫時仍是肥苟領先。</p><p>真喜男：就算香香唔夠肥茍靚， 我都係鍾意香香BB多啲。<br><br>Kwon_Yuri：慧慧靚啲，但唔知點解鍾意香香多啲，笑得好sweet。<br><br>朱敏瀚：雖然香香公主都係正，但點都係慧慧好啲。<br><br>25_JoeHart：香香唔靚，但有種吸引眼球的魅力。肥茍好靚，所以吸引到我的眼球。<br><br>J．傑：無綫都冇乜嘢剩，係件（香香）算順眼。<br><br>資料來源：高登討論區</p></body></html>