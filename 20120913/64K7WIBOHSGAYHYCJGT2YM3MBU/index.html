<html><header><meta charset="utf-8"><title>中環在線：<br>單身男人投資　信傳媒多過專家 - 李華華</title></header><body><h1>中環在線：<br>單身男人投資　信傳媒多過專家 - 李華華</h1><p>男人唔問路，女人唔睇地圖，呢個傳統智慧用喺投資取態都得！康宏（1019）前排委託ESDlife喺網站問咗547位單身男女，發現超過三成單身男仔靠自己分析做投資，單身女仔就多數（44%）聽人意見，果真係男女大不同。<br>男女來自兩個星球，投資取態差天共地唔出奇，睇康宏個調查結果，兩者承受風險嘅能力亦好唔同，女仔唔襟嚇，近三成人會揀最低風險嘅投資產品，男仔就心口掛個勇字，有成26%願意瞓身投資高風險產品，借款比例都高過女仔一倍。<br>一個有趣嘅發現，係無論男女，靠專業人士意見做投資嘅比例竟然不足兩成，反而有三成男仔鍾意跟傳媒意見投資，唔怪得報紙投資專欄長期高收視啦！雖然係咁，康宏主席王利民為公司諗到一個賣點：「有事時你唔會認為自己錯、唔會同朋友絕交，但你可以搵顧問發洩吓。」</p></body></html>