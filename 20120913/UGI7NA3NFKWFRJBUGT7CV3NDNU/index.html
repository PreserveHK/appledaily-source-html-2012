<html><header><meta charset="utf-8"><title>蘋機會：一個女人在途上　浪攝</title></header><body><h1>蘋機會：一個女人在途上　浪攝</h1><p>點諗到一個女人仔，鍾意單拖浪攝遊世界不特止，仲唔怕死，喺意大利俾壞人跟、喺北海道被狐狸吊尾幾粒鐘、喺法國更一度被搶走相機……依然故我，鍾情一條友走嚟走去影靚相，有時更揸成日車，爬山幾粒鐘，為嘅只係太陽在山邊最靚一道光線。女人，唔一定只識為事業線打拼嘅。記者：徐影龍</p><p>風暴下出海打雀</p><p>Pat只係一個業餘攝影師，但足迹幾可跟旅遊版記者睇齊；中美意法日外，仲有埃及、梵帝崗、韓國、新加坡、柬埔寨同老撾，通通單拖去勻晒。一個女仔點會無遇過危險？「試過喺意大利俾壞人跟，搭順風車又話要載我返屋企，亦試過喺巴黎鐵塔下影相影到忘晒形，腳邊背囊同攝影器材俾人搶走。最得意係北海道層雲峽影櫻花，四野無人，有隻狐狸喺不遠處住我，吊住我行幾粒鐘，最後越走越近，我惟有上返車，唔係驚佢襲擊我，只怕佢污糟同有菌啫。」「不過講到最驚險，係兩年前貪平搭凌晨機去日本，唔夠瞓兼要一落機就揸長途車去北海道知床，最大鑊係遇正打風，狂風暴雨個天又黑，能見度低兼唔熟路，好彩日本個GPS超準，最後抵達能取湖。風暴下橫放着車、抵着車門，左手拎遮右手揸住部Nikon，憑住80-200mm長鏡，最後都拍到滿意嘅紅珊瑚草靚相。」講就輕鬆，換轉係我早已返酒店浸溫泉食魚生咯。</p><p>跟美國老師攝影團</p><p>最令我欣賞嘅，係Pat唔會對器材盲目追求，一部舊機Nikon D300陪佢出生入死無數次，心思反而花喺籌劃度。她家中收藏一大堆浪攝友最愛嘅《Lonely Planet》，出發前度出最佳行車路線。「呢幾年興起流浪攝影，我會Join當地攝影老師嘅拍攝團，啟發多啲靈感，又可跟同學仔交流吓心得。」 Pat口中嘅攝影老師大有來頭，好似去美國Yosemite國家公園咁，就跟過勁人Ken Rockwell同Dave Wyman攝影團，拍出多幀動人作品，呢度多個景點都喺攝影界熱傳，個個都想親赴一趟影餐飽，絕對係拍友朝聖之地。「我由十幾年前已用Nikon菲林機，幾年前開始轉用Nikon數碼單反，不過近年漸漸愛上富士，X100、X10、X-Pro 1我都有捧場，因為佢啲色真係好啱我心水，未出嘅X-E1亦係我必買之物，希望嚟緊個黃石公園Tour有得用啦。」</p></body></html>