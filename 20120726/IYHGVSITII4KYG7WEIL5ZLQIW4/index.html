<html><header><meta charset="utf-8"><title>我得寵林二汶家有阿四　最叻鬧人</title></header><body><h1>我得寵<br>林二汶家有阿四　最叻鬧人</h1><p>一個月前facebook上有人張貼了一張九隻芝娃娃的照片，有人因經濟問題照顧不到九隻狗BB，於是在網上尋求幫助。林二汶看到，跟家人商量下便帶了其中一隻現已改名為林四的小狗回家。現時林四當正自己是林爸爸的愛人，在家中地位超然，家人夜瞓，牠會鬧人。撰文：李珮洳</p><p>由一個主人遺棄動物的故事開始，不過今次事主是無奈地放棄九隻芝娃娃小狗，林二汶表示個多月前在facebook見到一張圖片，是一狗主為小狗尋求新主人，她說：「呢個狗主好似係因為經濟問題，養唔到咁多隻狗，最後佢放晒啲狗BB相喺網上搵人領養，自己就keep番晒啲老狗，聽聞佢因為要搬返去同屋企人住，養唔到咁多隻狗。」</p><p>黐林爸爸變小三</p><p>二汶從facebook的相片中，第一眼就看中了當時名叫pigpig豬，現已改名為林四的一隻，她說：「因為爸爸退休，都想養隻狗，但我哋一直堅持唔買狗，知道好多寵物店都好唔人道，我哋唔想鼓吹大家買狗，要養就去領養。」二汶透露林四原本的主人，會定期致電她查問小狗的情況：「我feel到佢係好無奈放棄呢班狗仔，佢都好有心，成日問住阿四家點，絕對唔係嗰啲拍拍籮柚就走咗去嘅無良主人。」<br>拍攝當日林爸爸及林媽媽都在場，只見林四的目光沒有離開過林爸爸。林四對於林爸爸每一個指令，都即時服從，而且做出多次「請請」的手勢。就算林二汶抱着牠，阿四的目光都是緊緊地盯着在遠處的爸爸，二汶笑言阿四當正自己是爸爸的情人，她說：「呢隻八妹乜都關佢事，有一次阿爸阿媽上網好夜未瞓，佢走出嚟鬧佢哋，同埋佢唔係咁鍾意阿哥（林一峰），因為阿哥會鬧佢，佢係一隻好愛恨分明嘅狗。」
</p><p>籲養寵物要三思</p><p>養狗最考耐性就是訓練牠們上廁所，林家花了兩星期訓練林四，二汶表示每次都要指示小狗去一個正確位置，她說：「如果屙錯位，就要鬧佢，之後就要用辟尿味嘅清潔劑抹番，佢都算聰明，兩個禮拜就學識。」最後二汶一再叮囑養任何寵物前一定要三思，她說：「一隻貓又好狗又好，佢唔係物件，當佢進入你生活之後，佢就係你嘅一部份。你同情人分手，佢哋自己識搞掂，但你遺棄一隻小動物，佢哋唔識咁做。」</p><p>蜜糖水隨身救命</p><p>由於芝娃娃的身形非常細小，所以主人的一舉一動都要十分小心。二汶表示林四最愛跟着他們腳邊一起行，故此她每行一步都要非常小心，以免踩到牠。芝娃娃的眼睛又通常比較突，二汶提醒大家摸芝娃娃頭部時要小心，免得一手插到小狗的眼睛。</p><p>玩得激係咁震</p><p>林四更有血糖低的情況出現，二汶說：「由於呢種狗太細，好易血糖低，阿四有時玩得太激就會突然間冇電咁係咁震，所以我哋隨身有樽開淡咗嘅蜜糖水，等佢補充糖份，但係絕對唔可以太甜，咁會影響佢身體。」</p></body></html>