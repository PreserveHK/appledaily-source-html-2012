<html><header><meta charset="utf-8"><title>奧運熱：免費睇賽事　單車基地千人吼</title></header><body><h1>奧運熱：免費睇賽事　單車基地千人吼</h1><p>聞說今屆倫敦奧運門票滯銷，不過熱門賽事如百米短跑及跳水等項目的入場票早已賣清光。如果大家在倫敦無份入場又想親身感受盛事，不妨參考以下攻略，即使身處場外一樣可同大班觀眾齊齊免飛睇比賽，戶外千人齊睇大電視，或者同成班單車友聚集在秘密基地嗌餐飽，一樣咁有氣氛！<br>記者、攝影：姚子浩</p><p>單車友聚會　邊睇邊裝身</p><p>今年奧運香港隊最大的獎牌希望，就是將會為開幕式持旗手的單車女將李慧詩，加上近年單車變成了熱門潮流玩意，令到今屆的單車比賽更加受港人關注。今次去到倫敦就發現了一間以單車做主題的Cafe「lookmumnohands!」，講到明會直播所有單車賽事！<br>上年才在OldStreet開業的lookmumnohands!，由一班愛飲咖啡的單車發燒友成立，他們忽發奇想，諗到將兩個嗜好合而為一，就搞了這間單車Cafe。這個特別組合竟大受歡迎，加上他們一有單車比賽就會搞直播，所以短短一年就成為倫敦單車友的新蒲點。月初我去到的時候，剛剛直播環法單車賽，全場座位爆滿，差不多逼滿成千人，我惟有買杯咖啡企喺人群中睇比賽，氣氛一流！Cafe還售賣單車零件，更有兩位駐場技師幫客人砌車，難怪人人都帶埋愛驅到場，順便幫部車裝身。老闆Natascha說：「奧運期間會搞直播，更會將場地重新佈置成奧運主題，相信會有好多單車友捧場，場面會好墟冚！」<br>lookmumnohands!<br>地址：49OldStreet,London<br>網址： http://www.lookmumnohands.com </p><p>英式足球　瘋狂熱爆</p><p>講到大班人睇運動賽事的文化，英國每年有英超又有溫布頓，其實比起好多地方都成熟得多，當中在酒吧區ExmouthMarket屹立15年的CafeKick，就是當地人最鍾意去睇波的蒲點之一。他們之所以有咁多捧場客，明顯是因為氣氛夠好，一入到去就會見到全場掛滿國旗，地方小小卻有六部大電視，企喺任何一個位置都可以睇得清楚。另外，餐廳中間的足球機更是顧客的最愛，我去到當日雖然無直播，不過都逼滿人飲啤酒玩足球機，男男女女一入波就興奮到好似贏了世界盃一樣，確實非常熱鬧！在奧運期間，Cafe除了會直播各場足球賽事，亦會播放其他比賽項目，如果在HappyHour去的話，仲可以飲售2鎊的超抵生啤，一大班人逼吓叫吓都咪話唔High！<br>CafeKick<br>地址：43ExmouthMarket,London<br>網址： http://www.cafekick.co.uk </p><p>海德霸定位　睇三項鐵人賽</p><p>奧運有咁多場比賽，如果要買飛入場睇，其實都幾和味。好在有不少公路賽事都可以免費睇，只要預先睇清比賽路線同懂得霸位，一樣可近距離睇到運動員的英姿。其中最值得大家去霸位的，便是海德公園HydePark，因為這裏將舉行三項鐵人（8月4及8日）及十公里馬拉松游泳比賽（8月9及10日），當中大部份路段都可免費任睇。其中一個必霸據點，就是位於南面的單車賽道SouthCarriageDrive及ParkLane的交界，因三鐵選手踩單車進出海德公園七次都會經過這裏，比起其他位置可以睇得更多。另外，也推介大家去TheSerpentine湖旁邊的餐廳，霸定岸邊位，可邊嘆早餐邊睇賽事，比買飛到看台區，分分鐘坐得更舒服。<br>海德公園HydePark<br>網址： http://www.royalparks.org.uk/parks/hyde-park </p><p>戶外共賞大電視</p><p>去得倫敦，無理由屈喺酒店睇電視直播，當然與一大班人齊齊睇先夠氣氛！當地已鐵定於奧運期間在多個地標設立大螢幕搞免費戶外直播，有部份更可容納千人以上，就算無買飛入場都保證一樣睇得興奮！</p><p>Location1：BroadgateCircle<br>位於LiverpoolStreet附近的BroadgateCircle，屬倫敦市中心的商業區，附近大型商業大廈林立，而正中間近5,000呎的廣場則是白領一族食Lunch的聚腳地。奧運期間這裏亦會設有大型戶外直播，大家可隨便坐在樓梯上觀賞比賽。查詢： http://www.broadgate.co.uk </p><p>Location2：PotterField<br>在7月28日至8月12日期間，位於TowerBridge旁邊的PotterField草地，亦會搞戶外直播賽事，比起其他直播場地，這裏最過癮是有TowerBridge做背景，夜晚橋上的巨型五環標誌更加會發光，對住泰晤士河睇直播特別有味道。</p><p>Location3：海德公園HydePark<br>「BTLondonLive」在海德公園東面的TheParadeGround設置一個144平方米大的螢幕，每天直播各項比賽及有歌手進行兩次表演，當中包括TomJones、McFly及RebeccaFerguson等。除了7月27日及8月12日的開幕和閉幕Party外，由7月28日至8月11日觀眾都可免費從CumberlandGate的入口進場睇比賽直播，是全倫敦最大型的戶外直播場地。另外，VictoriaPark也會進行類似的戶外直播。查詢： http://www.btlondonlive.com </p><p>Location4：TrafalgarSquare<br>當奧運完結後，位於HydePark及VictoriaPark的戶外直播就會功成身退，BTLondonLive會移師到TrafalgarSquare，設立一個60平方米大的螢幕，接力直播殘奧，由8月29日至9月9日每天早上11時到晚上11:30播足全程，同樣免費入場。</p><p>TravelMemo</p><p>‧持特區護照或BNO者毋須簽證。查詢：29013000（英國領事館）<br><br>‧英國航空經濟客位來回機票，價錢由$4,455起。查詢： http://www.britishairways.com <br><br>‧1英鎊約兌12港元<br><br>‧即日起入住TheLandmarkLondon，雙人房每晚由$3,544起。查詢： http://www.agoda.com.hk </p></body></html>