<html><header><meta charset="utf-8"><title>31年前似足郭藹明蘇施黃吊帶少女純爆</title></header><body><h1>31年前似足郭藹明<br>蘇施黃吊帶少女純爆</h1><p>蘇施黃形象惡死過人，平日在電台開咪和做節目聲大夾惡，加上打扮男性化，難與「溫柔」掛鉤。不過，近日網上卻驚爆阿蘇31年前的舊片《線人》片段，當年26歲的她穿上白色吊帶裙，少女味爆燈，樣子更似足港姐冠軍郭藹明。</p><p>現年57歲的蘇施黃惡死形象一向鮮明，平日主持電視和電台節目都以霸道見稱，又愛聲大夾惡鬧人，但由於她主持節目生鬼兼寸嘴，一直深受觀眾支持，尤其欣賞她的坦白率性。<br>平日打扮男性化的阿蘇近日被網民搜刮出她的陳年舊片《線人》，《線》片於81年由林義雄執導，同片演員還有任達華和柳影紅等，當年年僅26歲的阿蘇飾演差婆，穿上女警制服的她梳了個冬菇頭，又戴上大框框眼鏡，她與女同事用膳時遇到寃家「大細」及「張sir」，與「大細」鬥氣的阿蘇自言剛購物完畢，隨即往試衫。</p><p>出動私伙裙拍戲</p><p>阿蘇穿上白色吊帶裙出來時，搞鬼配上港姐的背景音樂，並頓時由「林亞珍」差婆變成索爆少女，忽然變靚的阿蘇令同事大跌眼鏡，同事更以「神仙放屁，不同凡響」來形容她的清純味，樣子更似足港姐冠軍郭藹明，與吳日言也有幾分相似。<br>對於網上驚現少女片段，阿蘇昨日在電話中哈哈大笑說：「都幾千年前啦，靚女嚟，吹晒口哨，唔好再讚我，我會驕傲㗎，梗係清純啦，我真係有靚嘅一面，嗰時拍親戲都着裙，條裙係我拎出嚟，家就唔好啩，個肚大過個胸，個樣又衰到咁，唔緊要，起碼有啲回憶都青春過，青春做乜都得，老咗之後就乜都唔好做。」
</p><p>追求者有男有女</p><p>問阿蘇現時敢不敢穿裙示人？她直言天價酬勞也會考慮，笑指有一億她即着裙返工，坦言所有事都有價錢。當年花樣年華的阿蘇是否不乏追求者，她得戚說：「都真係有人追，唔係講笑，男男女女都照追，幾煩，咁後生嘛，十八無醜婦。」<br>採訪：駱華齡</p></body></html>