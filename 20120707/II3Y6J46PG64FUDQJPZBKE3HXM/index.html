<html><header><meta charset="utf-8"><title>蘋機會：潮玩GSIII記住留單　收據值$400</title></header><body><h1>蘋機會：潮玩GSIII記住留單　收據值$400</h1><p>搶先蘋果出新機嘅SamsungGalaxySIII，讓一班原本打算等iPhone5的用家心猿意馬，最後抵受唔住誘惑，紛紛跳船轉玩GSIII。跟潮流無問題，但要玩得精明，記住Keep齊原廠標貼同收據，否則當你水機回收，便比行貨低很多了。以目前先達價，行水回收價足足相差$400㗎！<br><br>記者：許福合<br>攝影：楊錦文<br>Model：Mandy@PureModels</p><p>16GB4S最抵Trade</p><p>作為新一代機王，除了睇佢功能表現、多唔多人用之外，二手回收價都係必要考慮因素。GSIII推出一個多月，先達回收價徘徊喺$4,500左右，暫時都企得幾穩陣。令人意外的是，不論你放白機定係藍機，回收價都統一，無分別，別以為藍機就可以叫高啲。同先達Sales吹完一輪水，佢仲話收機時，會睇機盒有無貼住行機標貼，即係所謂授權分銷商，若無行機標貼又無單，會視為水貨機，最多用$4,100幫你收，即係一張收據值成$400㗎，買咗新機記住Keep單。<br>對於現有的iPhone用家，等唔切iPhone5推出，亦有唔少人轉玩GSIII。有先達Sales話最近的確收多了iPhone，尤其係4S16GB收得最多，現時收$4,200，32GB收$4,500，而64GB就有$4,800，相比新機機價，16GB是最保值，用來做Trade-In計落就最抵。</p><p>行貨GSIII（$5,598）<br>查詢：Samsung（36984698）</p><p>用家有Say<br>等唔切iPhone5</p><p>一向用開iPhone的Sammy，話眼見好多朋友都轉晒用Galaxy，又唔知Apple幾時出新機，等唔切就索性拎部4S去放機，換部GSIII先玩先享受。</p><p>藍機同價失預算</p><p>阿鍾剛上台出了部藍色GSIII，原以為收機價會較高，估唔到喺先達問價先知，白機同藍機收機價一樣，立時失預算，見佢格過幾間舖都未甩手，仲話可能留番自己用。</p><p>爽過Note</p><p>Danny之前用開Note，最近亦轉了用GSIII，佢話用落整體快好多，大讚四核爽快，不過亦提到耗電量好「神奇」，有時會快到好似倒水，都係帶定後備電穩陣。</p><p>舊客免預繳套現四千</p><p>先達Sales建議大家上台揀無限Plan，因為低用量Plan通常附加很多雜費，又或爆容量有機會要「天價」埋單等，總之陷阱多多，無限Plan會玩得無壓力啲。Sales仲話出GSIII的用家多選1010，因為舊客可免預繳，變相可套現四千多元。不過有傳GSIII回收價將會降低，有心放機的就要快手。</p><p>日版搶先玩LTE</p><p>GSIII日版剛到港，型號為SC-06D，規格與港版不同，支援4GLTE網絡，內存記憶體提高至2GB，儲存容量更提高至32GB。規格勁過港版，可惜處理器由四核降番落雙核1.5GHz。屏幕同樣為4.8吋，機身會略厚些少，買機套時要注意。介面可選用SamsungTouchWizo或DocomoPaletteUI，特別在可選擇刪除預載的Apps，以騰出更多儲存空間。<br><br>查詢：三禾電氣（23740618）</p></body></html>