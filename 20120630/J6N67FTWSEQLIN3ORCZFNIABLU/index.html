<html><header><meta charset="utf-8"><title>大學生 - 左丁山</title></header><body><h1>大學生 - 左丁山</h1><p>一位中文大學中文系碩士生，在中大以一級榮譽畢業，當然係優秀學生啦，但不知為何，竟然跳樓輕生，令人痛惜。佢嘅親人話呢位碩士生自細讀書好叻，中學年年考第一，為咗讀書，唔拍拖、唔出街、食飯時都拎住本書，係唔係自己俾自己壓力呀，抑或自己閂埋門讀書太勤力而不自覺地患上抑鬱症呢？真難以明白。左丁山教仔女一個方法，就係自小開始，叫佢地唔好考第一，不要為考入班上前十名而讀書，費事俾佢地壓力。唉，年年考第一，大學一級榮譽，到終有一日遇上不如意之事，就恐怕情緒波動咯。<br>另一位中大成績優異生就有好消息，大概係自中學時代已經參加編寫電腦程式比賽，有贏有輸，習慣咗面對競爭之故，呢位應屆計算機科學系畢業生得到Facebook聘請，今年十月往矽谷返工，年薪十萬美元。美國科技公司求才若渴，連未畢業嘅電腦系學生都唔放過，僱用畢業生更加勇猛，貫徹用人唯才嘅宗旨。左丁山在本欄寫過，本地高考尖子，人人話要讀醫，讀環球商業，2000年後放棄電腦與訊息工程，甚為可惜，今個月係高考與文憑試放榜月，申請入讀大學嘅不妨考慮下讀工程與電腦科技。一位高考生讀者Ｓ來函話佢一向喜愛數學與物理，選咗JUPAS十個有關工程的科目，電機、土木、屋宇，乜都齊，佢問左丁山應該揀邊一類。如果關於三年後職業市道，左丁山唔敢講，無人可預測將來情況，以左丁山愚見，在21世紀，長期需要科技人才，如讀工程，大可主修DoubleE加電腦，副修藝術/設計，如果讀得好，可以衝出香港，投奔矽谷，本地與內地亦好需要呢類人才。<br>本港大學學額唔夠多，但如付得起學費，到英國入大學就好易，英國大學莫財，見錢開眼，好需要海外學生交學費（本土生九千英鎊，海外生12,650鎊），成績差啲亦照收可也，是故英國大學內嘅中國學生人數大增。無法啦，英國人係務實現實民族，國家莫財，支持不了咁多大學，咪大開方便之門，歡迎來自富國之富家子女囉！</p></body></html>