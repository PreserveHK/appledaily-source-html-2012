<html><header><meta charset="utf-8"><title>蘋機會：首部4,100萬像素手機　半秒獵維港</title></header><body><h1>蘋機會：首部4,100萬像素手機　半秒獵維港</h1><p>身為潮人，心口常掛住一部M4/3相機，成副Pro樣，唔用都睇得！Nokia雖並非DC品牌之列，但大家仍記得早前曝光嘅808PureView，佢內置4,100萬像素感應器，連同F2.4光圈蔡司鏡頭，究竟能否拍攝出專業級靚相？海旁試玩，孰知10MB超高解像度照片，只花半秒時間，維港靚景即入眼底！<br><br>記者：陳國輝<br>攝影：劉永發<br>Model：Monique@Zmodel.com</p><p>完整10MB相　半秒儲存</p><p>唔少人心存疑問：點解過萬蚊嘅專業單反機，有效像素竟然唔及得一部影相手機，佢係咪玩插值先？唔信，不妨試吓將相片抄到電腦，打開一望，當你選用「完整解像度」嚟拍攝，像素竟高達7,152×5,368，即係3,800萬有效像素！<br>試玩一陣，起初都有懷疑，其後測試由拍攝到儲存落手機，平均每張3,800萬像素JPG檔案，容量都過10MB，但佢只花半秒就完成，速度之快，同一般高階影相手機無分別！加上可即時編輯，就算選取局部地方都有找。<br>另外，為方便掟上facebook或Email，仲提供PureView模式。簡單講，手機仍會以4,100萬像素來拍攝，但透過呢項技術，佢會將5至9個像素結合成1個「超級pixel」，然後組合成一張500萬像素照片，好處係精細及可降低雜訊，也因為壓縮後令容量減少，所以只有幾百KB。</p><p>曲線DC機身　拍攝就手</p><p>時下影相手機唔係薄就大芒，若方便拍攝，就必須合乎握手動作。808PureView確實與一般「薄」機有所分別，佢厚13.9mm，重量更達到169g，絕對談不上輕巧！但外形或者啱拍友要求，例如防跣外殼採用曲線設計，加上一條黑色膠邊，單手拎住都唔容易甩；另外，佢配備4吋AMOLED芒作為ViewFinder，畫面反應夠快兼唔窒，亦方便鍾意影Snap的朋友。</p><p>三招實試<br>淺景深</p><p>PureView支援F2.4光圈，雖然比HTCOneX的F2.0輸蝕，但如果要拍攝主體清，背景矇矓嘅淺景深靚相，也做到類似效果。</p><p>雜訊多</p><p>相機支援最高ISO1600，方便拍攝夜景；整體尚算無鬆郁矇問題，但放大其中一部份仔細睇，發覺雜訊頗多，一片夜空起晒渣。</p><p>扮長炮</p><p>以「完整解像度」來拍攝對面海嘅景色，由於像素高達7,152×5,368，即使選取其中一幢大廈再放大，亦清晰見到招牌上嘅字。</p><p>Nokia808PureView</p><p>制式：WCDMA/GSM四頻<br>系統：SymbianBelle<br>相機：4,100萬像素蔡司鏡<br>光圈：F2.4<br>閃光燈：Xenon<br>體積：123.9×60.2×13.9mm<br>重量：169g<br>主要功能：PureView影像技術、4吋AMOLED芒、NFC傳送技術、內置16GB記憶體<br>顏色：白、紅、黑</p><p>千萬像素同級機<br>SONYXperiaion</p><p>賣點除咗1.5GHz雙核CPU以及4.6吋靚芒之外，還採用F2.4大光圈和1,200萬像素鏡頭，加上可拍攝3D全景相，玩味豐富。<br><br>SONY（23452966）</p><p>SamsungPixon12</p><p>佢係第一批正式喺本港發售嘅1,200萬像素手機，雖然款式舊啲，但有齊28mm廣角以及追蹤對焦功能，玩法算幾專業。<br><br>晴天數碼（66070444）</p></body></html>