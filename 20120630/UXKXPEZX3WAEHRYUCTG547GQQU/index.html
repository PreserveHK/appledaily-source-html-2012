<html><header><meta charset="utf-8"><title>有話兒：陳茵媺低調談情</title></header><body><h1>有話兒：陳茵媺低調談情</h1><p>陳茵媺（Aimee）與陳豪的戀情浮面後，二人嘴巴上都說不想太公開談論對方，但卻常不自覺提起，單看一些小事，即可看出Aimee心繫男友，就像她談到自己性格正面時，也會不期然提到陳豪：「我腦入面有好多啦啦隊打氣，就好似《心戰》阿Mo（陳豪）咁，不過我分裂出嚟都係好人。」Aimee確實掛男友掛到出面。<br>撰文：文國駿</p><p>陳茵媺的臉上常掛着甜到漏的笑容，蜜運中的女人，果然有樣睇！提到與陳豪拍拖近一年，Aimee坦言仍感受到無形的壓力：「我到家都會有壓力，我一向工作上都好努力、好盡力，唔希望外界嘅人同傳媒朋友注意呢樣嘢多過我嘅工作。」她謂身為藝人，本身已像一本攤開的書，但總希望留下最後的一頁作為私人空間，不被揭開，Aimee說：「我知道傳媒朋友要問乜我都會盡量配合，但我會留番一頁嘅私人空間好好珍惜，自己都盡量喺兩者之間拎一個平衡，不過要慢慢嚟，我仲要學習。」</p><p>志趣相投易相處</p><p>當初與陳豪發展時，有否因他是公認的筍盤，怕壓力大而卻步？Aimee表示：「咁又冇喎，識朋友點會諗咁多，哈哈，Ifeelbadtosaythat，但係我拍《心戰》時，真係唔係好知佢係邊個，之前真係唔熟，亦都冇乜睇佢拍嘅劇，我中文唔好嘛！」講到二人的相處，Aimee又甜笑不停說：「我哋相處好舒服，興趣同想法都差唔多，大家又會好似好朋友咁傾偈。」她稱即使一起出街亦不會特別避忌，只是恰巧記者拍不到：「咁我哋都會低調啲嘅，不過就冇專登去避，好似普通人咁出街咋嘛。」至於拍拖通常有何節目？Aimee笑言：「梗係唔話得你知，如果唔係咪仲多人跟，總之開心啦！」<br>31歲的Aimee與41歲的陳豪年紀相差十年，亦已達適婚之齡，Aimee坦言家長冇催婚：「我哋其實都係一年，唔使咁快。而且兩方面都好開通，亦冇畀壓力我哋，開心就得，慢慢嚟啦！大家家都enjoylife，而且想事業上更上一層樓先！」</p><p>棄高薪厚職選美</p><p>提到工作，已入行四年多的Aimee表示越來越喜歡拍劇：「好開心呢幾年公司畀咗好多機會我，我覺得自己進步可以再快少少。」問到不諳中文的她剛拍劇時有何困難？她說：「梗係有啦，淨係劇本對白都搞咗好耐，不過好彩我都算正面，每次都希望做得比上一次好。我腦入面有好多啦啦隊打氣，就好似《心戰》阿Mo咁，不過我分裂出嚟都係好人。」<br>其實Aimee以前於多倫多任職設計師，高薪厚職令不少人羨慕，何解放下穩定收入及生活而參選港姐？Aimee表示：「我細細個都有睇港姐，都想去試，嗰時返嚟參加嘅心態係學嘢，希望再大膽啲，因為做設計師都要同客戶好好表達自己嘅作品，當時真係冇諗過會贏！」她又笑言正在學普通話，希望不久將來可到內地拍劇搵真銀。</p></body></html>