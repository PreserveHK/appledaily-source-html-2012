<html><header><meta charset="utf-8"><title>為官逾40年臨尾香Cheap曾貪婪聲譽一鋪清袋</title></header><body><h1>為官逾40年臨尾香<br>Cheap曾貪婪聲譽一鋪清袋</h1><p>【本報訊】一個象徵紳士的煲呔，令曾蔭權成為市民最熟識的政務官之一。這名「飲香港水、流香港血」的「香港仔」，始料不及會在05年6月，意外登上特首寶座，登上仕途頂峯。在任財政司司長期間，擊退金融大鱷；接任特首後，卻無法掃走權慾心魔，因為「貪」字而受市民唾棄。權力使人腐化，七年特首生涯，賠上近40年的清廉政務官聲譽。　記者：許偉賢</p><p>葉劉批：親權貴，遠市民</p><p>「親權貴，遠市民。」是新民黨主席葉劉淑儀，總結曾蔭權在任七年的六字真言。權力使人腐化、也使人怠懶，葉太稱曾蔭權做特首後，不改貪便宜本性之餘，作風更趨浮誇，與富豪同遊為樂，hea做特首，「呢七年搞成咁，煲呔要負好大責任。」<br>要數曾蔭權任內最大問題，地產霸權坐大是大害。葉太稱，「地產霸權係佢搞出嚟嘅，六年冇賣地，淨係靠勾地，呢樣嘢令土地供應緊張，政府又控制唔到內地人買（香港）樓；佢亦漠視貧窮問題，一講到堅尼系數就係禁區，幫唔到弱勢社群，搞到富者越富、貧者越貧。」</p><p>「公務員邊個敢窒佢？」</p><p>葉劉認為，特區弄到如斯田地，與曾蔭權剛愎自用有關，「佢唔肯聽意見，連居屋都唔肯復建」，批評曾上任後「好懶」，「連落區都唔肯落，周末只係掛住同富豪暢遊，連彭定康嘅食蛋撻騷都唔肯做。」曾蔭權07年競選連任時以一句「我會做好呢份工」為口號，葉太不諱言「當時已經露晒底」，「反映佢只係將特首當係打份工」，欠缺治港遠景。<br>葉太與曾蔭權在官場共事多年，透露曾蔭權貪小便宜個性人所共知，「佢做咗特首之後，更加無制衡」，「身為佢下屬嘅公務員，個個都好聽話，邊個敢窒佢？」相信此舉令曾蔭權越來越「貪」，最終毀了公務員清譽。她更篤爆曾蔭權當特首後為人浮誇，「鍾意出風頭、扮元首，但你只係特區之首」，她舉例指，聞說曾蔭權05年接任特首後，即命令香港駐華盛頓經貿辦人員為他約見時任美國總統布殊，「嗰邊啲職員都有口難言，Whoareyou？你只係一個特首」。</p><p>陳太哀：摧毀優良架構</p><p>為官40多年的曾蔭權「臨尾香」，看着曾蔭權仕途步步高升的前政務司司長陳方安生坦言可惜；但她認為，曾蔭權任內最大問題，是政務主任出身的他，未有致力捍衞政務主任架構，任由問責制侵蝕政務官的優良傳統。<br>「我好費解，點解一個政務主任出身嘅人，會一手摧毀政務主任架構？」向來反對高官問責制的陳方安生，指前特首董建華02年引入有關制度，令政務主任不能像過往享有理想晉升機會，政務官與政治任命官員未能好好磨合，是政令不通主因之一。<br>偏偏由政務官爬至特首寶座的曾蔭權，卻沒有糾正這個制度，反而在08年進一步擴大問責制、增設副局長，令政務官要服侍的上司更多。陳太稱，政務官的優良傳統是明辨事非，「我哋一入去就學，要自己去分析；你可以唔同意我，但要提出充份理據，唔係話叫你聽話，你話行東就行東、你話行西就得西，事非黑白不分」，「但呢啲嘢，今時今日好似變得唔重要，（問責制下）似乎最重視係咪自己人、係咪聽話。」</p><p>「權，係非常之腐朽」</p><p>曾蔭權卸任前不斷被揭奢華外訪兼與富豪過從甚密，陳太不願評論，只說可惜，「佢做咗40幾年，都希望大家最後留畀市民嘅印象，係一個稱職、得到尊重同支持嘅行政長官；（但）人有權嘅時候……，權，係非常之腐朽。」<br>雖然曾蔭權任內貧富懸殊加劇，陳太卻為他說公道話，稱不能全怪曾蔭權，又指不可以因其貪小便宜事件而認定他在任七年一事無成，指曾蔭權也有功勞，例如任內經歷兩次金融風暴，成功保持本港經濟發展，同時立法設定最低工資。<br><br>七一為乜上街？請到蘋果日報facebookfanpage投票吧：<br> http://www.facebook.com/questions/10151071597587448/ </p></body></html>