<html><header><meta charset="utf-8"><title>懷　舊 - 左丁山</title></header><body><h1>懷　舊 - 左丁山</h1><p>幾日前睇到一篇專欄，寫得好有趣，大意係講今天的中坑懷舊早餐，係買一份報紙，到老式茶樓（市面上已經好少有）飲茶，一盅兩件，或者到大牌檔（又係好少有）叫杯奶茶食多士；至於老坑懷舊，就係捧一籠雀到茶居，食番個叉燒包。<br>似乎有幾多人鍾意懷舊，大概香港人已經老化，四十五至五十五歲人口佔七百零七萬人口嘅最大比例，人到中年，加上荷包有錢之後，就懷念小時候跟爸爸到茶樓嘅時光，其實自己當年好唔情願，話老頭子老套，唔去幫襯KFC或麥當勞（此兩快餐店在七十年代末及八十年代初在港開業，今天五十歲人士，嗰陣未到二十歲）。<br>懷舊呢味嘢，左丁山唔會認同。舊事物，除咗舊文章、舊著作（如錢唐牟三位大師在港出版之著作）或者高伯雨之「聽雨樓隨筆」等等外，有乜好懷念？左丁山絕對唔懷念睡在冷巷碌架床上格，與「同屋住」爭廁所，被逼要晨早跑落麥花臣球場臭味攻鼻嘅公廁嘅舊日子，或者在醉瓊樓食學生飯（豆腐斑腩飯）嘅時光，啲飯好難食啫，故此大學畢業搵到第一份工之後，至今未再去過醉瓊樓。好多今天之所謂老字號，當年不值一哂，如果今天仍是沒有進步的話，執咗好過啦。有一間不懷念過去，大力改進，追上二十一世紀經營手法嘅，就係六十年代上海街一間老套嫁女餅餅家，啲餅好難食，見到就怕。點知後人真係幾叻，搵到靳隸強設計新形象品牌包裝，造餅技術大革新，今天老而彌堅屹立不倒，成為香港名牌，啲芝麻餅、光酥餅都唔知幾好味，呢間就係「奇華餅家」，能與時俱進，好值得讚。比較之下，嗰啲死攬住過去，不知進步只懂埋怨租貴、人工貴、生意難做之所謂老店，奇華高出幾皮。<br>懷舊要適可而止，唔係舊店舊事就是好，過份懷舊根本不知進步為何物，給人家拋在後頭，唔好怨天怨地呀。今日年青人早上吃早餐就係到大家樂、大快活排隊，左丁山梗係唔制，但下一代行為如此，怎可以阻止？茶居愈嚟愈少，快餐店愈來愈多，乃大勢所趨，懷乜鬼舊吖。</p></body></html>