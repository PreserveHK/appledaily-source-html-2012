<html><header><meta charset="utf-8"><title>元朗在線：說好了的拉麪店呢？ - 李華華</title></header><body><h1>元朗在線：說好了的拉麪店呢？ - 李華華</h1><p>擁有「季季紅」酒樓嘅米芝蓮燒豬股喜尚（8179），上市未夠一年，騎呢事已多過好多有10年股齡嘅公司。早排無啦啦俾人大洗倉唔在講，市傳主席兼大股東黃君武仲要周圍度水，除咗沽5%貨套現2300萬之外，仲俾周刊踢爆佢元朗有叠樓攞咗去「三按」㖭！華華記得黃主席今年1月問公司借咗990萬話要去開拉麪舖，咁家間拉麪店係咪開咗去火星呢？</p><p>因為母親節　所以很忙</p><p>為咗呢個不解疑團，華華個同事上星期五晨咁早碌入去元朗，趁喜尚舉行股東會，諗住黃主席解吓畫。市場咁多不利傳聞，黃君武似乎一啲都唔care噃，連幾分鐘時間都唔肯畀記者，一完咗股東會就一支箭咁飆走，要記者喺酒樓同佢玩捉迷藏，由房一路追到佢出門口。<br><br>記＝記者　黃＝黃君武<br>記：你間拉麪舖開咗喺邊呀？<br>黃：籌備緊呀，搞緊。<br>記：咁即係預計幾時同喺邊度開？<br>黃：仲籌備緊，好快㗎喇！<br>記：市傳你資金周轉唔嚟喎？<br>黃（即刻停低）：你睇吓（酒樓）周圍幾多人！幾好生意！冇資金問題！<br><br>華華同事再問佢其他按樓呀、減持呀、洗倉呀，各種問題，黃主席只係不停話母親節，好忙，嗱嗱聲上咗架七人車，同CEO劉蘭英雙雙閃人。叫財務總監黃天競澄清幾句啦，點知佢話「唔使你哋寫」喎。當日隻股份未走樣時，你好似成日高調出嚟做訪問造勢㗎喎！不如你哋私有化咗間公司啦，咁咪唔使再見記者囉，亦費事啲股東眼寃！<br><br>李華華<br>mailto:LiWaWa@AppleDaily.com</p></body></html>