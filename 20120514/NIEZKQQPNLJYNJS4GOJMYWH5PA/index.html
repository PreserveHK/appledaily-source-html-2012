<html><header><meta charset="utf-8"><title>蘋機會：實戰4GVs3G　睇《拳王》快30秒</title></header><body><h1>蘋機會：實戰4GVs3G　睇《拳王》快30秒</h1><p>近期手機話題，唔係揀邊間4G台，就係換邊款LTE手機！基於發射站分佈、網絡擠塞問題一直存在，就算今日你贏一仗，但明日又輪到我贏番你！齋吹數字又悶又取巧，今日就搵嚟靚女Irina扮演OL，實戰由3G換咗4G後，到底你我每日生活有幾爽先？<br><br>記者：陳國輝<br>攝影：伍慶泉<br>Model：Irina@Zmodel</p><p>《myTV》跳播唔使等</p><p>睇串流順唔順，除咗要求傳輸速度，網絡穩定亦好重要。靚女Irina等緊朋友嗰陣，佢打開平日搭港鐵勁多人煲嘅《myTV》，由啟動App直至出現《拳王》畫面，加埋只係撈咗3-5秒，而且拖拉影片時亦無發生跳格、起格等問題，表現流暢到極。相反，用3G煲劇雖無影響畫質，但由廣告跳去播片，就足足撈咗30秒先有嘢睇，如果白領人士喺午餐時間，諗住分秒必爭煲劇「伴Lunch」，相信3G會等到躁晒底。</p><p>Plan路線即彈街名</p><p>食完個Lunch，好多文職人士，唔係跟住送件就係去其他公司開會，臨行前總會開個地圖規劃吓路線。查實當喺GoogleMap「起點」、「終點」上輸入文字嗰陣，同時會顯示合條件嘅街名，甚至有埋附近店舖畀你揀，規劃過程非常流暢；至於3G表現則稍為遲緩，例如當Irina輸入「尖沙嘴」之後，畫面需停一陣先出現相關嘅街道名稱，整體操作無咁順，不過兩者相差只係2-3秒啫。</p><p>雲端撈相一秒一張</p><p>當然，開會時總少不免即場交功課，又或Present畀老細，附有Video嘅PowerPoint檔案，閒閒哋幾十MB，就算簡單如客戶電郵，一張高解像相都分分鐘過1MB，唔係要成班同事等呀？呢個Moment你惟有求神拜佛個網絡速度生生性性！實地測試，以1MB一張相計，4G單撈根本唔使一秒，快過你屋企條寬頻！而3G大約三秒完成1MB，未算被大幅拋離，不過目前雲端儲存咁流行，正所謂小數怕長計，若然唔係下載1MB而係100MB，你會明白4G幫你人生慳番唔少時間。</p><p>同場加映<br>Sony今夏推LTE</p><p>HTC、Samsung、LG等已推出4G手機，但點解少咗日系Sony呢？其實有日本網站爆料，話Sony打算喺夏季推出旗下首部支援LTE技術嘅XperiaGX，佢唔止下載速度可達到每秒75MB，更內置1.5GHz處理器兼採用4.6吋大屏幕，煲劇一流喎！</p><p>HTCOneXL</p><p>測試小資料<br>地點：尖沙嘴<br>時間：下午一點<br>網絡：one2free<br>手機：HTCOneXL</p><p>4G覆蓋有限
</p><p>可能測試地點係旺區，4G訊號不俗且穩定。但當入到元朗市中心，結果就由LTE跌番落UMTS（3G）；而將軍澳區也出現訊號時有時無嘅情況，唔想斷線惟有揀AutoSwitch，但預咗超食電囉。</p><p>四大台無限計劃<br>one2free</p><p>月費：$419（連智能手機）<br>＊需簽約24個月</p><p>中國移動</p><p>月費：$398（連智能手機）<br>＊需簽約24個月</p><p>3HK</p><p>月費$418（連智能手機）<br>＊需簽約24個月</p><p>PCCW</p><p>月費：$429（連智能手機）<br>＊需簽約24個月，數據傳輸上限10GB</p></body></html>