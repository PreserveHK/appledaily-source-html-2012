<html><header><meta charset="utf-8"><title>星級媽媽母親節各自精采麥家琪、羅敏莊挺巨肚搵食</title></header><body><h1>星級媽媽母親節各自精采<br>麥家琪、羅敏莊挺巨肚搵食</h1><p>龍年娛圈藝人排住隊生龍B，令今個母親節亦變得份外熱鬧。其中快將第三度為人母的麥家琪，前晚陀住8個月大巨胎，揸車接送囝囝與親友到福臨門食飯慶祝。至於懷胎4個月的羅敏莊和趙頌茹，昨日則選擇在工作中度過，趁母親節搵奶粉錢。</p><p>先後為大律師老公王國豪誕下兩子的麥家琪，將於下月為老公再添B女。前晚母親節前夕，麥家琪挺住8個多月巨肚與長子Johan和親友到灣仔福臨門食晚飯慶祝。雖然麥家琪腹大便便，但前晚8時許仍親自駕駛平治房車接載長子到場，但未見其丈夫和二子Enoch影踪。</p><p>齊開工搵奶粉錢</p><p>麥家琪與囝囝逗留至晚上10時許離開，之後她先送一老人家到鰂魚涌，然後到土瓜灣油站入油後，再驅車返回深井碧堤半島寓所。<br>除麥家琪外，羅敏莊和趙頌茹亦將於今年生龍B。不過，昨日母親節，二人卻選擇在工作中度過。<br>與老公陳國邦結婚後首度懷孕的羅敏莊，昨午到尖沙嘴為《TVB周刊》舉行的「母親節午宴暨母親至愛品牌頒獎禮」擔任司儀。她表示現時有身孕4個多月才開始嘔吐，較一般孕婦遲了許多。問會否減少工作時，她笑說：「唔會，因為做嘢可以分散注意力，唔會覺得唔舒服。」究竟腹中是仔是女？羅敏莊說：「照咗，但未知，醫生叫我休息多啲，話我唔夠羊水。其實都唔係大問題，因為黎瑞恩當年都唔夠羊水。」</p><p>趙頌茹怕仔變女</p><p>已有一女的趙頌茹昨與老公周永恆出席佐敦舉行的「全能媽媽盛宴」，她表示腹中BB還有數天便足5個月，問是仔還是女時，她說：「之前照過好似係細佬，但近日照又話似女，我怕話係仔，到時變咗女嗰陣接受唔到，所以都係唔理咁多。」身旁的周永恆則說：「有仔有女當然好，但女都冇所謂，啲衫到時仲可以着得番㖭。」另外，同樣將為人母的郭羨妮昨日在微博留言：「祝天下母親母親節快樂，下一年我有女兒跟我慶祝了。」<br>此外，吳家樂與其士集團太子女周蕙蕙婚後先後育有長女和一對孖仔，日前周蕙蕙先帶孖仔到銅鑼灣禮頓中心上playgroup，放低孖仔後，她便與家樂會合到附近Uniqlo買衫。掃完一輪貨後，兩公婆再到餅店買餅，然後折返中心陪孖仔。<br>採訪、攝影：黃曉程、羅德光、黃曉妍、楊潔雯</p></body></html>