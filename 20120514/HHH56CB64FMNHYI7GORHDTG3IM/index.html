<html><header><meta charset="utf-8"><title>推行電子書 - 左丁山</title></header><body><h1>推行電子書 - 左丁山</h1><p>電腦專家Ｓ嘅寫字樓在雲咸街，近因加租，計唔掂數，要搬去海味區，寫字樓愈近西環，租金愈係便宜一啲。「金融時報」前星期有一篇報導謂不少歐洲人移居香港，係年青冇錢有活力有創意一族，幾年前在上環文武廟一帶落腳，現因租金上升，逐漸移去港島西，唔怪得在上環西營盤蘇豪區附近，隨時碰到個樣及裝扮完全唔似律師、會計師、賓架嘅西人。<br>電腦Ｓ突然走嚟探訪，問佢做乜咁得閒，佢話：「唔係得閒呀，可能有錢搵，故此搵你傾吓先。孫局長話政府投放五千萬元搞電子書，我與幾位行家傾過，一致看淡，認為在香港推出電子書，代替印刷書，係好大喜功，必然失敗收場。但既然政府出錢，我又不妨與不牟利團體合作申辦電子書開發啫，叫做不牟利，但我地起碼搵番一筆人工先！」左丁山不懂申辦開發電子書，只係講幾個大學專家嘅名，叫佢去訪問，再深入研究。<br>兩日後電腦Ｓ又嚟搵左丁山，「喂，我去大學見過專家，專家好悲觀，認為教育局完全不理解學校情況，香港本地學校嘅電腦電子基建非常落後，學校即使安裝咗一套設備及Wi-Fi系統，都冇錢請技工維修，問題多到數唔晒，一兩間學校號稱有先進方法，其實係作為展覽，吸引外行人而已。」<br>啱啱有位讀者Arrow來郵批評左丁山唱淡電子書，提出三點質疑，其中第二點係出版界Ｍ不想電子化，因為「紙和印刷」是最大開銷，而且印刷機的投資往往是十年八年的事；呢點完全錯晒，Arrow君大概不了解，出版與印刷係兩個不同行業，出版Ｍ間公司並不投資印刷機，印刷與紙張只係佢地嘅變動成本。Arrow話：寫落iOSorAndroid，只不過「copyandpaste咁易。」以此問電腦Ｓ，佢話邊有咁容易㗎，依家佢地用HTML5寫書，適用於桌上電腦，手提電腦，智能電話及tablet等等，程序並非話咁易。Arrow君又講最平一本tab只賣$599，足夠run所有中小學電子書的程式，電腦Ｓ話如果係美金$599就太貴，係港元$599就係大陸最廉產品，幾唔可靠，下載十部八部電子書已經用完記憶體！</p></body></html>