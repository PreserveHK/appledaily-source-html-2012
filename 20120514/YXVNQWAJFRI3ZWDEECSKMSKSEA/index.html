<html><header><meta charset="utf-8"><title>蘋機會：Android一線直出　韓妹聲靚兼無格</title></header><body><h1>蘋機會：Android一線直出　韓妹聲靚兼無格</h1><p>發燒級音響品牌相繼向iPhone埋堆，其實同手機互乘都無乜壞處，好似Onkyo第一部支援AndroidPhone擴音機TX-NR616，就畀你一拮睇相、播片甚至聽歌，試播手機內韓國人氣組合WonderGirlsMV，聲靚之餘，就算掟上110吋投射銀幕，仍然Keep住順滑無格，抵讚！<br><br>記者：陳國輝<br>攝影：譚盈傑<br>Model：Keizia@Zmodel.com</p><p>駁Note無Delay</p><p>高檔音響牌子殺入智能手機，唔係第一次，例如美國McIntosh，佢就將最經典嘅冰藍色錶板設計融入iPhone屏幕，甚至喺機頂上加裝Docking，令兩機合二為一。今次Onkyo都無執輸，佢雖然只靠攏AndroidPhone，但勝在玩法簡單，例如駁一條MHL（MobileHighDefinitionLink）就可以直出手機聲畫，唔止可以睇相，仲能即時操控播片聽歌；令人驚喜嘅，係由GalaxyNote播放一條WonderGirls的《Nobody》片段，除咗低頻效果唔差，投射落110吋大銀幕上依然順滑無狗牙，質素極佳，只嫌NR616本身不設手機Docking，夾硬吊住條Cable賣相有啲難睇。</p><p>谷盡4K乘7.2聲道</p><p>Onkyo將NR616定位做發燒級入門類別，除咗五千幾蚊尚算「低水」之外，操作上也特別遷就初階玩家需要。最明顯係傳統擴音機嘅複雜操作性，NR616將文字介面變成圖像化，令人更容易明白；佢甚至加入「畫中畫」功能，將八組已經接駁HDMI嘅高清器材，例如PS3、XB360、Blu-ray機等，用唔同圖像以便識別；莫講話新手，對發燒級老手亦非常實用。<br>現場試播《變形金剛》片段，除咗支援多種7.2高清音效，包括主流嘅DolbyTrueHD以及DTS-HDMasterAudio之外，畫面亦支援THXSelect2Plus認證；特別一提係，呢部前後級更支援未來嘅4K格式，相等於4,096×2,160超高解像度，至於幾時先有咁高質素嘅電影光碟推出，目前仍然得個「等」字。</p><p>OnkyoTX-NR616$5,380</p><p>頻率：165W/每聲道<br>畫面：THXSelect2Plus認證、可提升解像度至4K<br>端子：8組HDMI輸入/2組輸出、2組USB<br>查詢：Onkyo（24298148）</p></body></html>