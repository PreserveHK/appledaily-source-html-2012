<html><header><meta charset="utf-8"><title>蘋機會：美國CES直擊（四之一）　三星視帝　舉手上網</title></header><body><h1>蘋機會：美國CES直擊（四之一）　三星視帝　舉手上網</h1><p>每年一月，又係世界性重頭展覽CES（電子消費展）舉行大日子。上年走勢極凌厲嘅三星，今年將創意點子擺晒落重頭戲電視科技上。除畫質靚爆嘅SuperOLEDTV，更有「加眼」電視同你玩互動，轉台校音量甚至上網，講句嘢郁吓手就得，雙手變Remote，簡直係家中視帝咁巴閉。<br><br>記者、攝影：韓繼聰</p><p>握拳頭當Click</p><p>甫走進會場，已被三星大面積場館所吸引，除地方大新機多外，現場亦被傳媒擠得水洩不通，好不熱鬧。放在會場入口當眼處嘅全新SuperOLEDTV，固之言吸引各方眼球，但筆者更感興趣的，是設有如同Kinect眼仔的ES8000LEDTV。眼仔Size極細，隱藏於機頂，主力感應用家動作和聲音。三星員工即席示範，先蹺埋雙手氣定神閒同部電視講「HiTV」，原來呢個MagicWord就代表啟動聲控功能，再講volume、channel、up、down等字眼，即可調校音量同頻道，控制相當流暢，辨聲系統快捷準確，幾乎做到一噏就有反應，勁！<br>當然智能電視強調嘅上網功能，現場亦有示範，當你瀏覽緊網頁時，可舉起手扮滑鼠，碌嚟碌去在網絡世界飛馳，而且揀啱心水Item，只需握實拳頭即可做出Click嘅動作，操作上極有XB360Kinect影子。</p><p>視后艷壓全場</p><p>除咗善用肢體語言嘅「視帝」，三星場館另一邊廂都有「視后」助陣！稱得上「后」，當然要有番咁上下美艷。呢款號稱畫質最強嘅SuperOLEDTV，雖等到2012年年尾先正式推出，但現場已安放一台試驗中嘅工桯機，仲要係55"型號，其影像顯示品質已相當高。除咗3D呢啲必有元素外，機內更配備三星獨有SuperOLED技術，加上四核超強處理器，令影像運算更準確更細緻，畫質、色彩同樣亮麗，加上極大視角，絕對能吸引一切視線。</p><p>輕薄撐場</p><p>三星亦花咗極多位置力推人氣機王GalaxyNote，仲有畫家即場用Note幫人畫畫㖭！不過就人流所見，Series9第二代Notebook似乎更受歡迎，除咗外形一貫簡約靚仔，更薄到只有12.9mm厚、1.16kg重，攞上手就知有幾誇張，難怪唔少人對住部機狂影相。</p></body></html>