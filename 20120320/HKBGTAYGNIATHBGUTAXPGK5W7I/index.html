<html><header><meta charset="utf-8"><title>蘋機會：DC仔雙快門　橫直攝就手</title></header><body><h1>蘋機會：DC仔雙快門　橫直攝就手</h1><p>單反機想舒服啲影直度，大可搭個直度手柄，不過機身輕巧嘅DC仔，影親直度通常都要拗晒手腕，有時仲遮住閃光鏡㖭。一向有創意嘅Pentax，居然為OptioVS20加入雙快門概念，一部機仔有齊橫、直度快門掣，連變焦同腳架孔都有兩組，又幾盞鬼喎！<br><br>記者：許福合<br>攝影：伍慶泉<br>Model：Peggy@PureModels</p><p>舒舒服服影直度</p><p>VS20機身望落唔算超薄，其實都只係38.5mm厚，放落衫袋唔算勉強，雖然外形唔算突出，但新機最大賣點，係除了設於機頂的傳統快門鍵外，更特設多過一個快門，在離鏡頭較遠的一側，讓你在垂直機身時，可以作為直度快門掣使用。平時一張半張相可能無所謂，若然你全日都要Keep住影直度相，你隻手分分鐘拗到要睇跌打收場！另一貼心設計，係直度快門掣仲附有變焦滑桿，連腳架孔都有多一個，而拍攝時屏幕顯示亦會轉為直度，令直度拍攝手持姿勢更穩定及方便。</p><p>144倍變焦報紙扯埋身</p><p>機仔細細，最重要係放得落一支20倍光學變焦鏡頭，相當於28-560mm，既有廣角，同時遠攝能力亦相當不俗，配合CCD、SR及高感光度三重防震，開到最盡光學20倍變焦影報紙，上面的字體都可清楚睇到。仲嫌唔夠近的話，還可出動7.2倍數碼變焦，便可達到144倍變焦效果，雖然相質會比較粗，但遇到需要超級遠攝，臨時拉夫絕對無問題。<br>配備1,600萬像素CCD，解像度同新近推出的相機睇齊，除有大炮遠攝外，仲有1cm超微距拍攝，實測時將鏡頭貼住錶面，都仍可對焦。雖有點矇矓，但仍在可接受範圍，玩得過！除此之外，一笑即拍及眨眼提示都好實用，前者見笑即影，而後者就檢查有無人眨眼，咁就無咁易蝦碌啦。</p><p>PentaxOptioVS20</p><p>感光元件：1,600萬像素CCD<br>感光度：ISO100-6400<br>變焦：20倍光學<br>屏幕：3吋46萬像素LCD<br>記憶卡：SD<br>查詢：捷成洋行（29262300）
</p><p>同場加映　四防後續</p><p>OptioWG-2屬於前作WG-1的後續機，外形無大改變，但在相片像素上升呢到1,600萬像素，亦換上效果較佳的3吋46萬像素屏幕，防水能力亦略有提升至12米，而防撞則在1.5米，同樣可在-10℃操作，幾「粗用」都無問題。</p></body></html>