<html><header><meta charset="utf-8"><title>蘋機會：SE末代防水機　Xperia愛的泡泡</title></header><body><h1>蘋機會：SE末代防水機　Xperia愛的泡泡</h1><p>睇見索愛嘜頭，咪以為Sony又跟Ericsson翻撻復合，其實呢款Xperia，係SE分手前預定推出嘅限定版，除咗屏幕、相機齊齊升呢，仲係SE首次追加防水功能。以後女士們浸浴Relax時，都可同男友玩視像、上網追劇、舒情聽歌嚟打發時間，總之一機在手，大把娛樂陪住你浸最愛嘅泡泡浴。<br><br>記者：陳國輝<br>攝影：劉永發<br>Model：Cupid@GME淘女郎</p><p>3米防水　播歌煲劇陪冲凉</p><p>好似Fujitsu以及Sharp呢類有大把香港粉絲嘅日系機，近乎清一色可防水，潛落1.5米水深使用，已算指定功能。不過換轉係SonyEricsson，都係注重機款同分唇，呢次「末代SE機」XperiaacroHDSO-03D，卻罕有地支援IPX5/7國際防水標準，機側、機頂均配置防水膠塞，兼且採用埋內置鋰電，防止意外入水。最強情況下，更可於3米水深內連玩30分鐘，讓你在快將來臨嘅炎夏，落水暢泳一樣可以機不離手。<br>除咗游水，你每晚洗白白，都可將佢擺喺浴缸邊陪伴左右，灑完浴鹽，再用SO-03D播放輕曲妙韻Relax一下，幾大工作壓力都可消除，再唔係回復童真影吓鴨仔游水、甚至夠鐘上網追睇《東西宮略》，全部都一一辦妥，絕對比你男友更服侍周到！</p><p>像素升呢　添置自拍鏡頭</p><p>由於外形相似，好多人或者會搵行貨XperiaarcS作比較，但大膽講，SO-03D應該係前者升級版至真！尤其影音能力特別強，arcS只具備810萬像素鏡頭，而SO-03D就提供1,210萬像素，正面仲配備130萬像素自拍相機，冲凉或者游水可以順便當埋鏡使用。Model更喺浴室內邊玩鴨仔邊試拍，開啟主相機嘅話，無論色水、銳利度都靚過前置鏡頭，把相片放大，甚至乎數得出有幾多個泡泡，清晰度唔講得笑。<br>新機仲有一項賣點，就係Menu採用原廠中文顯示。現時大部份日系機，只能夠顯示八成左右中文字，接收短訊嗰陣，更有可能變成怪碼，不過SO-03D就將Menu內嘅瀏覽器、相簿以及聯絡人等分唇，統統由純英文變成繁體中文，並內置拼音及倉頡中文輸入法，玩落梗係親切啲啦！</p><p>靚畫靚相逐樣試<br>播片：流暢無狗牙</p><p>由於解像度高達720×1,280，睇卡通根本唔察覺有狗牙問題；至於其他電影相對有些少鬆散，但贏在播放超流暢，無窒格。</p><p>睇相：微距得又有景深</p><p>用130萬像素前置鏡頭自拍，帶有輕微雜訊；但搵番1,210萬像素主鏡頭影鴨仔，唔止微距Sharp到可以數泡泡，還具景深效果。</p><p>SEXperiaacroHDSO-03D$5,380</p><p>系統：Android2.3<br>處理器：MSM82601.5GHz<br>制式：WCDMA/GSM<br>體積：126×66×11.9mm<br>重量：約149g<br>備用時間：410（3G）/290（2G）小時<br>通話時間：430（3G）/400（2G）分鐘<br>主要功能：約4.3吋HD輕觸芒、IPX5/IPX7國際防水標準、1,210萬像素相機、miniHDMI、Wi-Fi<br>顏色：黑、白、藍、櫻花紅<br>查詢：三禾電氣（23740718）</p></body></html>