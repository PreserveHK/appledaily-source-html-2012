<html><header><meta charset="utf-8"><title>港大學生會有種 - 左丁山</title></header><body><h1>港大學生會有種 - 左丁山</h1><p>香港大學學生會據說有大量盈餘儲備，「南華早報」提及一個數字，就係三千萬元，認真巴閉，比其他大學學生會富裕得多，如果簡簡單單一早買咗「領匯」，一年收股息已經有百幾二百萬，多過每年會費收入，正是有錢好辦事，用三十八萬幾嚟賣廣告，負擔得起有餘，只要學生會內部對賣廣告有討論，有決議案，又得評議會財務委員會通過，一切合乎手續嘅話，賣廣告就賣廣告啦，關其他人乜嘢事？過去一星期，有評論員、有專欄作家質疑廣告費（三十八萬幾）太便宜，是否得到一些報館以大折扣變相資助反梁，實在多鬼餘，呢啲人根本不識商業現實，憑空想像，你估報紙黑白全版廣告標價十萬，就會收足十萬乎？唔好笑大人個口，報紙廣告費因競爭激烈到極，折扣多多，未試過用真金白銀賣廣告嘅，請勿胡亂批評港大學生會。<br>其他九間大學學生會不知所謂，對黑金政治視若無睹，不發一言，竟然聯名批判港大學生會，佢地嘅獨立思考之能力，真係與港大生差咗一皮，唔怪得港大之排名，就係高一皮。黑社會、黑幫人物涉入政治，為個別候選人拉票，或做中間人拉票嘅話，會完全摧毀香港之核心價值──言論自由與新聞自由！寫稿罵人，批評別人，若涉及誹謗，最多被控告，上法庭，有官司可打，有法例保護，但若以後加多一層黑色政治威脅，因言論而日日恐怕被人跟蹤，扑頭，棒打，甚至刀劈嘅話，心理威脅極大，以後唯有閉口不言，下筆不敢批評。港大學生會廣告有一段：<br>「香港以自由、安全聞名於世，大眾在此安居樂業，這向來是港人引以為傲之處，也是香港繁榮穩定最重要的基石。只有個人自由、人身安全得到保障，社會中每一個人才能保持自由意志，免受暴力、強權侵凌，社會公義方能得以彰顯。香港的民主潮流浩浩蕩蕩，不可逆轉。但若蒙上黑惡勢力的陰影，即使將來實現普選，也注定是劣質普選，是被暴力挾持、徒有形式的骯髒作業，必將為禍香江。後患無窮！」<br>左丁山對此完全贊同，港大學生能有此思維、洞悉力，徐立之校長應引以為傲。港大學生會調查指出，近八成港大學生相信梁振英上台後會推行「特務政治」及「黑金政治」，深以為慮，故此學生會出錢賣廣告表達對黑金政治之強烈反感，順乎港大學生民意啫，使乜鬼理會一啲劣質批評！。
</p></body></html>