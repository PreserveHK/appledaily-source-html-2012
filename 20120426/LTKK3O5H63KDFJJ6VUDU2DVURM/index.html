<html><header><meta charset="utf-8"><title>求學另類出路 - 左丁山</title></header><body><h1>求學另類出路 - 左丁山</h1><p>學生豪考完文憑試，只剩番Oral，本以為佢好得閒，點知佢話唔敢去街住，仲要考GCSE加托福噃，考咁多試，無非搵定後路，萬一文憑試有差池，入唔到本地理想大學、理想學院嘅話，就立即申請外國學校。<br>左丁山對學生豪講：「如果你有決心求學，唔駛驚呀，到加州讀社區學院，接駁入加州大學，一樣有前途，總之要定！」夠膽講得咁大聲，皆因有不少學生循此途徑入到UCLA，UCDavis，SanDiego，Irvine，甚至柏克來。秘書V家姐個女於2010年會考得六個B，甚為失望，竟然唔肯返回著名女子英文中學讀中六，話要去英國或加拿大讀中六喎，秘書V向左丁山問怎麼辦，左丁山就話去英加讀中六考大學，簡值浪費時間、浪費金錢，不如立即去Foothill。細路女於是在2010年12月入讀Foothill。上星期六左丁山到馬場睇馬之際，突然收到細路女短訊，附上UCLA四月二十日電郵，恭喜佢已獲取錄，今秋入讀理學院生物化學系，真為佢開心！去到Foothill讀書要勤奮，不要掛住與來自各地嘅有錢同學開party，先至可以攞到較高GPA，否則UCLA點會睬你。過去左丁山就見過著名女校學生過到矽谷，兩下就俾有錢男生搞掂，同居係正職，返學當課外活動，可憐父母在香港猶懵然不知。<br>讀社區學院有一個事先冇諗到嘅界外利益，因為社區學院係過渡，想接駁升上著名大學就要在入學兩年內勤力讀書，學好英文。「紐約時報」專欄作家DavidBrooks（四月二十一日）引述一個重要研究："AcademicallyAdrift"byRichardArumandJosipaRoksa，指美國學生進入大學後，頭兩年就有學業進步嘅學生，只增加七個百分點，美國大學生在批判性思維、複雜推理、寫作技巧方面，有一半人入學兩年後毫無進步。1961年，美國大學生每星期用二十四個小時讀書，今天學生只用一半時間。既然如此，一啲有志氣嘅社區學院學生為求升上大學三年班，頭兩年有可能比正規大學生學習得更快，更勤力！
</p></body></html>