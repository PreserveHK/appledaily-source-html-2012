<html><header><meta charset="utf-8"><title>宅錄：七彩抹布　極細纖維去油</title></header><body><h1>宅錄：七彩抹布　極細纖維去油</h1><p>呢個年代嘅手機，部部外觀差無幾，特色就係個芒越嚟越大；芒大打機睇片係爽，不過手指面部的油份污糟嘢好易黐晒上去，要好好保養就得每天替它大掃除，再隨身攜帶靚靚抹芒飾品，就可以Keep住Clean！<br><br>記者：張文蕙<br>攝影：陳盛臣<br>Model：Irena、聰@PureModels
</p><p>平<br>火酒消毒　一Take掂</p><p>今日請來日日幫客人換芒貼、清潔手機嘅三禾電氣負責人SimonLam，教我哋保養手機要點：「唔想咁快換芒貼，每日最好用專業屏幕清潔液洗去污垢，電腦商場嘅清潔電腦芒噴劑都好好用，但要小心不要過量噴在屏幕中間；用專業清潔布去抹亦可以！唔好用好多清水、藥水弄濕紙巾亂抹，因這樣好易抹到易入水的位置，亂用甚至會令個芒白蒙蒙一片。另外，用少量消毒火酒去清潔，去油力亦很強。」<br>Simon建議清潔聽筒位，可用膠紙貼出污物；小記亦發現，坊間有不少清潔屏幕的紙巾，例如JuscoLivingPlaza的抹芒濕紙巾，每張紙巾都幾厚身，內含清潔液，很方便，亦可隨身攜帶，而且日本出品，只售$12/一包，抵到爛！</p><p>Pro<br>日式抹布　分子細過油</p><p>Simon表示，揀芒貼時選用防指紋的款式，已經可以令個屏幕保持清潔：「揀芒貼最好揀防指紋的普通款式，其他特別的閃粉、防偷看、鏡面一般不是大牌子出品，品質較差。買芒貼一般會送抹布，大牌子如Sgp、Cclorant、ray-out所附送的抹布一般纖維較細緻，也較耐用。」<br>小記乃經常換芒貼之人，經驗告訴我屏幕貼送嘅清潔布，通常細過豆腐膶，一吓唔覺意都會丟失！近期發現日本品牌PikkaPikka推出了大大張嘅印花抹芒手帕，睇見佢顏色繽紛嘅設計，已經覺得好吸引：「Pikka的日文係閃令令咁解，代表清潔布可以一抹即變BlingBling亮麗！」點解抹布能夠一抹去油？Simon解釋原來纖維仲細過油份，所以能輕易去污，吸到抹布內，下一次再抹不會將油份重覆黏到屏幕上。</p><p>玩<br>孖煙囱兩指抹芒</p><p>除了抹布，坊間亦有很多得意抹芒吊飾，老實說，小記實測時發現潔油力只屬一般，但作為每次談電話後的清潔護理，亦是尚可之選！<br>實用的有ZaccaFreeq的笑面屏幕清潔器，笑面底下是吸水物料，方便吸走機面殘留的清潔劑。另外亦有很多吊飾的設計，是方便用家穿入手指，例如MK2大手指精品館的HelloKitty孖煙囱，就是讓用家能穿入兩隻手指抹芒，而HelloKitty拖鞋同樣如此，不過只伸得入手指尾，不太方便！<br>而ZaccaFreeq的按摩清潔吊飾則最貼心，每種款式都設有膠粒，給用家平日按摩不同穴位，而且清潔面亦較寬大。JuscoLivingPlaza的青蛙清潔布，更能套入兩隻手指，毛巾表面質地亦很輕柔！而iroiro的毛毛球屏幕筆吊飾亦是女孩熱愛精選，用筆撥電能防指紋外，亦可用毛毛球隨時除塵，外表亦好卡娃兒呢！</p><p>a.PikkaPikka<br> http://www.pikka.co </p><p>　<br>b.三禾電氣（23740618）<br>c.賣Home（34806558）<br>d.MK2大手指精品館（23915438）<br>e.中南廣場（23842430）<br>f.ZaccaFreeq（23698448）<br>g.JuscoLivingPlaza（28846888）<br>h.SANRIOGIFTGATE（21498658）<br>i.iroiro（23938820）</p></body></html>