<html><header><meta charset="utf-8"><title>媾女派對照片曝光<br>黃浩：我俾人整蠱</title></header><body><h1>媾女派對照片曝光<br>黃浩：我俾人整蠱</h1><p>徐淑敏（Suki）夫婿黃浩的餐廳去年被爆濫收藝人錢後，自此點着火頭，近日他稱廂房閉路電視拍到藝人吸毒片段，同時徐濠縈和陳冠希在網上和應寸爆黃浩，坊間對絕密片段充滿好奇，偏偏卻未流出，此時黃浩早前在台灣迷幻派對狂歡相卻在網上熱傳，相中看到他跟36F雷凱欣、模馮鎵瀠（Naomi）及幾名索女high爆夜蒲，黃浩認爛飲，但否認吸毒，他懷疑連串是非是同一班人所為，他說：「呢啲嘢天會收。」</p><p>徐淑敏老公黃浩旗下食肆被爆有藝人吸毒，有指店中閉路電視拍下廂房中有藝人吸毒，黃浩日前爆料稱被前員工勒索，甚至當日房中人透過有力人士向他恐嚇施壓，要求息事寧人，黃浩最初有意低調解決事件，但連日事件越來越複雜，警方近日更聯絡黃浩要求他把片段交出以作調查。藝人吸毒片段暫未曝光，但黃浩卻被爆出婚前在台灣參加迷幻派對！</p><p>「呢啲嘢天會收」</p><p>據知黃浩被爆參加的迷幻派對發生在09年4月，同年11月即修心養性跟徐淑敏（Suki）奉女成婚。迷幻派對流出的照片中不乏圈中人，包括《3D肉蒲團之極樂寶鑑》女主角雷凱欣、台灣藝人陳漢典、模Naomi、商台DJ蘇耀宗（細So）的太太陳穎楠（阿Wing）、阿Wing的兩名索女友人，又有一貌似王愛倫兒子林建億的男子等。從照片看來，男男女女都飲到大醉，high到瞇眼，黃浩則左擁右抱雷凱欣和索女，其間黃浩既咀索女臉頰，又把頭擱在雷凱欣肩上自拍。</p><p>記者就此事致電黃浩，他昨在電話中說：「我冇參加過迷幻派對，記得嗰次係朋友生日，我好鍾意溝酒飲，印象中嗰晚我落機就去，有啲攰，去到唱K度我食完嘢就走，我一世人未食過煙，又點會以身試法吸毒。」提到藝人吸毒片段未曝光，偏偏卻有他high爆相爆出，黃浩說：「我覺得俾同一班人整蠱，我冇指名道姓話邊啲人做過啲乜，但有啲人對號入座，希望佢哋收手。我冇咁好氣，把口生喺佢度，隻手又生喺佢度。點解咁小事要嬲咁耐，其實唔係踩到我咁痛，我都會算，我唔係有仇必報嘅人。我會平常心面對，我已冇火，做番自己，呢啲嘢天會收，我交律師處理。」黃浩昨又接受商台《1圈圈》訪問，提到徐濠縈將其大頭照放上網，之後遭李璨琛老婆留言鬧爆，他說：「如果佢咁講，我會告佢誹謗。」他指首次說出此事時，曾有幾名好友致電他，求他幫手講些好話，故之後才改口說可能是解酒丸，但也有人致電他說些恐嚇說話。</p><p>Suki則對老公黃浩很信任，她昨在電話說：「老公冇嗰啲不良嗜好，佢最多鍾意飲酒，有時醉咗會做儍事，我不嬲都知。」她又謂不擔心老公是非纏身，她說：「我懷疑家門前整路影響風水，問咗師傅有乜嘢化解。」<br>當晚有出席派對的Naomi，昨在電話堅稱沒迷幻成份，她說：「我哋只係飲酒同唱K，Kenny（黃浩）次次嚟台灣都約我哋去玩，佢同雷凱欣比較熟，我哋一般夜晚6、7點食飯，直落唱K到第二朝9點，有時Kenny走先。」照片中見大家玩到high爆，Naomi說：「佢（黃浩）錫女仔面影相都係玩吓啫，又唔係錫嘴。」她強調當晚沒人吸毒：「絕對冇，睇我咁肥就知我冇，我知圈中有女仔為瘦而吸毒。」對於黃浩被徐濠縈等貼相，又被陳冠希鬧爆，Naomi說：「有人刻意搞事。」</p><p>葉佩雯封嘴避談</p><p>曾光顧黃浩食肆的葉佩雯，昨日偕老公郭偉亮（Eric）在中環出席活動。提到徐濠縈貼相事件，葉佩雯說：「我擺完酒病咗，冇睇新聞，加把嘴沒完沒了，總之唔係事實嘅嘢唔回應。」黃浩被揭到迷幻派對狂歡，葉佩雯說：「唔回應啦。」Eric則謂沒去過黃浩餐廳：「我唔知黃浩係邊個，我唔識佢。」另外，徐濠縈昨在微博放跑步相，心情似未受影響。<br>採訪：葉雪、楊潔雯、胡比</p></body></html>