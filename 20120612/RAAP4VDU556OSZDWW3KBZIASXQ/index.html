<html><header><meta charset="utf-8"><title>歐國盃求驗客：格連莊臣去咗邊？ - 求驗客</title></header><body><h1>歐國盃求驗客：格連莊臣去咗邊？ - 求驗客</h1><p>我求大俠細個嗰陣有睇過《Where'sWally？》呢本兒童圖書，係講要喺茫茫人海之中搵番Wally出嚟；前晚英格蘭對法國場歐國盃D組分組賽，賽前影團體相嘅時候，就突然唔見咗格連莊臣，搞到三獅兵團張相得番10個人。究竟格連莊臣去咗邊呢？<br>前晚場英法大戰，喺賽前唱國歌嘅時候，我求大俠明明見到格連莊臣，但唔知點解影團體相嗰陣，佢就唔見咗人。於是有人講笑咁話，可能係呢位右閘中咗英軍嘅受傷魔咒（魯迪、巴利、林柏特同加利卡希爾先後因傷退隊，連龍門教練基文斯前日亦整傷腳踭，要返英國做手術），搞到佢未開波就傷出；亦有口痕友話，係佢唔記得搽防曬霜，嗱嗱臨走返入更衣室補補佢。有個講法仲搞笑，係話佢人有三急，所以要喺唱完國歌後一支箭咁標去廁所。</p><p>「一開波就10個打11個」</p><p>但據現場人士表示，其實格連莊臣係大頭蝦得滯，喺唱完國歌後唔記得要影團體相，一轉身就跑去佢負責嘅後防右路位置；到佢發現咗嘅時候，經已太遲，事關啲隊友已經影完相。就係因為呢位利物浦球員老人痴呆，結果搞到英格蘭喺今屆歐國盃第一張相就唔齊人，仲令英軍畀網民笑一開波就10個打11個。好彩，英格蘭最終同法國打成1:1，如果唔係，英國啲小報肯定借題發揮，搵佢嚟祭旗。<br>格連莊臣份人咁失暈，我求大俠勸佢喺英格蘭大軍營地嘅遊戲室，千祈咪同隊友玩掟飛鏢，費事整親人啦。話時話，英軍個遊戲室仲有乒乓波同桌球玩，其中阿仙奴孖寶禾確特同埋阿歷士張伯倫嘅乒乓波技術仲唔錯㗎，睇嚟有潛質由國腳轉做國手！</p></body></html>