<html><header><meta charset="utf-8"><title>投資的天空：價殘股接力炒上 - 張士佳</title></header><body><h1>投資的天空：價殘股接力炒上 - 張士佳</h1><p>外圍續高位窄幅上落，內地未開市，令港股過去兩日欠缺方向。前日大市一度升至21000水平，做出近期高位，稱之為突破似乎有點勉強。<br>然而，在實際操作上，大體上並無影響，因為始終以揸股為主，這兩天股票亦算對辦，雖然昨日有部份領先板塊如電訊設備股要唞一唞，但同時有其他板塊如體育用品股、紙業股等接力炒上，而這兩個板塊都屬於殘股一類，可見資金夠膽追逐高Beta股，而非只係着重買入REITs及公用股等防守性高的板塊。<br>一般投資者亦毋須深究前日的突破是真是假，如筆者之前所言，只要有貨底，並保持一定現金水平，大市的上落暫時唔需要太過在意。如果確認用時間消化調整壓力，到真突破時就可以利用手上資金加注，如係假突破，到調整時亦有子彈低撈。做好功課，時常預備多幾套方案，即使遇上市況波動亦懂應對。<br>至於板塊方面，近日醫療保健板塊亦見異動。人口老化，醫療保健需求增加是長遠趨勢，不過揀股須很小心，現時市場明顯較鍾愛做醫療設備及分銷零售的企業，製藥的較為個別發展，或者投資者始終怕藥廠受制政策抑壓毛利，既然市場喜好如此，大家買入此板塊時亦不妨參考。<br>與曾卓鋒（元大寶來證券（香港）客戶經理）聯合執筆（逢周三、五刊出）<br><br>作者：張士佳、曾卓鋒（元大寶來證券(香港)客戶經理）</p></body></html>