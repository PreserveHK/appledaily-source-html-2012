<html><header><meta charset="utf-8"><title>大陸通行正：老北京烤鴨　荔木燒出果香</title></header><body><h1>大陸通行正：老北京烤鴨　荔木燒出果香</h1><p>食京菜幾時都係要去北京先正宗，不過下下為一餐飯搭飛機，你估我啲錢使唔晒咩，好在自己勝在識捐窿捐罅，唔使坐飛機，只要喺落馬洲過關轉一程的士，就有正宗北京美食，北京烤鴨、涮羊肉統統等緊你嚟試。文、攝：中行線</p><p>商場發現古典紅磚爐</p><p>講到北京烤鴨，香港除咗改名叫片皮鴨外，仲求其攞隻燒鴨當烤鴨，就算唔係食家都一食就知龍與鳳啦；但係深圳福田呢間「貴友京菜館」就唔同，老闆係正宗北京人，食物嘅做法完完全全係北京正宗，好似北京烤鴨咁，老闆趙先生就堅持一定要用柴火炭爐烤鴨，所以就算菜館喺商場之內都搭咗個磚爐。唔講唔知，做一隻烤鴨原來工夫多的是，先要將鴨上味，醃最少五個鐘，之後要好像做吊燒雞般將鴨風乾，再將鴨放入雪櫃雪一晚入味；到第二日有客order，再用磚爐烤熟，而且，為令鴨皮加添果香味道，柴揀選荔枝木，故烤出來的鴨隻隻飽滿，皮脆之餘更有果香。</p><p>片皮數目定要「發」</p><p>上枱時，每隻烤鴨都可以片出108片皮肉，不過，大廚笑說：「現在的人都吃不到那麼多肉，所以我們都片得大塊一點，片出88片皮肉。」講真，多少無所謂，最緊要好食，餅片上放上大葱、青瓜、甜麪醬，和即烤鴨肉一吃，北京以後都可以唔使再去啦！</p><p>傳統涮羊肉 膻得正宗</p><p>北京烤鴨故然係菜館的招牌菜，但涮羊肉亦都係北京必吃美食，食涮羊肉當然要用傳統的金屬炭鍋，不用gas爐。清湯底以北京直送香料炮製，羊肉選用內蒙古的羔羊，薄薄一片，放入熱湯輕輕一灼，再蘸上芝麻醬，正宗！怕膻味嘅朋友可以試其他，春餅拼盤是北京人新年時必食的，盤內有炒蛋、粉絲、炸醬肉絲、青瓜條，大葱、韭菜、豆芽，用餅片捲起來食，寓意大吉大利。大家熟識嘅北京紅燒茄子、茴香大包、京都肉餅等等當然都有得食。</p><p>胡同洗手間爭留念</p><p>食物吸引，門面亦甚有傳統胡同feel，大廳放上不少清朝、民初時的擺設，好像掛在牆上的乾隆針織刺繡，雖然唔係真嘢，但一樣充滿靈氣；廳房全用木枱木凳，天花掛上大紅燈籠，懷舊味道十足。連洗手間都與別不同，趙老闆話，呢個洗手間係根據以前北京胡同而設計，男女洗手間兩道門都係從舊有胡同拆過來裝上，不少人都爭住喺洗手間門前影相留念。信不信由你，model靚女方便完，即刻攞私伙相機出嚟拍照留念。貴友京菜館地址：深圳東園路台灣花園大廈二樓電話：（86）755-8224 2318交通：福田口岸乘的士5分鐘左右，約￥25。</p></body></html>