<html><header><meta charset="utf-8"><title>蘋機會：家中辦奧運　隔空挑劉翔</title></header><body><h1>蘋機會：家中辦奧運　隔空挑劉翔</h1><p>細個有夢想參加奧運？可惜最後能成為奧運運動員的總是少數。最近筆者就試玩了Xbox360的《London2012》，當中包含有今年倫敦奧運中45項熱門運動，最重要是可使用Kinect體感操作，玩賽事都要郁手郁腳，真實感同投入感高之餘，仲可當做運動Keep埋Fit㖭。<br><br>記者：許福合<br>攝影：蔡家輝</p><p>45項賽事　打到攞金牌</p><p>四年一度的奧運會，今年在倫敦舉行，想親身感受奧運氣氛，就要試吓這款正式授權的奧運會遊戲《London2012》，在家中都可感受成為運動員出戰的滋味！開始遊戲前，可先選擇代表國家，它提供48個國家選擇，主要是運動強國，可惜未見有香港，於是筆者當然選擇代表中國喇！再下來可為不同項目運動員調整外觀，完成後就可按賽程表出戰，比較特別的是會按照實際賽程，例如部份賽事需要參加預賽，要一路晉級到決賽才能有機會奪取金牌，為國爭光。《London2012》所提供的項目一共有45種以上，由田徑、游泳、球類、射擊及體操都有得玩，而且仲可以挑戰奧運、甚至係世界紀錄㖭！</p><p>大量賽事玩到攰</p><p>Kinect全身玩　當做運動</p><p>《London2012》雖在多個遊戲平台推出，但筆者建議玩Xbox360版，因為部份賽事可經Kinect體感操作，比手掣玩得更投入。試完十幾項賽事，最逼真還是標槍項目，舉手手臂角色會開始助跑，在界線前畫面便會顯示標槍擲出角度，跟住Fing手擲出，望住標槍落地，剎那間真係好似投入咗做一名運動員！<br>另外，田徑中的100米及110米都係熱門項目，100米「技術」需求較簡單，只需有節奏地「Chok手」，10秒內跑完不難。至於想挑戰欄王劉翔，難度就較高，除咗Chok手提高速度外，見到欄之前要快速起跳。我玩了幾轉，都係因為太遲起跳，撞欄居多。</p><p>《London2012》</p><p>機種：PS3/Xbox360/PC<br>類型：運動<br>人數：1-4人<br>官網： http://www.olympicvideogames.com/london2012/ </p></body></html>