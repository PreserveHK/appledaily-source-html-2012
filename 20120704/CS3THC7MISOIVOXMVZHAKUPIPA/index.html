<html><header><meta charset="utf-8"><title>蘋機會：K-30密封81處　八號波照影</title></header><body><h1>蘋機會：K-30密封81處　八號波照影</h1><p>講起防水相機，即時諗起的的骰骰嘅玩樂DC仔。但其實唔少中高階機都有防水滴功能，好似呢部PENTAXK-30，全機多達81處密封設計，就算上星期拍攝時巧遇八號風球，橫風橫雨照影無誤！<br><br>記者：韓繼聰<br>攝影：潘志恆、楊錦文<br>Model：Fiona@That'sModel</p><p>-10℃都頂得順</p><p>做記者最怕打風，人哋就留喺屋企放假，我哋就工照返、嘢照做！雖然唔使直擊颱風消息，但約好晒Model、攝影師兼要趕稿，大風大雨下惟有照影。好彩今次呢部PENTAXK-30，防水防塵兼防寒，環境再惡劣都無有怕。揸機上手感覺已相當扎實，機身更有81處進行咗密封處理，只要唔係成部機浸落水，都無咩水滴可以突破密封防線滲入機身。當日大雨下影足三個鐘，再玩埋倒水，都能正常操作，加上防塵，以及-10℃防寒，真係一部全天候相機。特別鍾意較凸嘅手柄設計，濕水依然揸得好穩，無論夏天遊山玩水，定冰天雪地旅行都應付到。<br>講到相質，大機當然比一般三防機好得多，K-30採用最新23.7×15.7mm1,628萬像素CMOS，配搭PRIMEM影像處理引擎，質素同灰階層次表現都相當好。</p><p>PENTAXK-30</p><p>感光元件：1,628萬像素CMOS<br>屏幕：3吋TFT<br>功能：SR防震、防水滴、防塵、-10℃防寒<br>售價：$6,690（淨機身）<br>$7,490（連smcPENTAX-DAL18-55mmF3.5-5.6AL鏡）<br>$8,690（比單鏡裝多一支50-200mmF4-5.6ED）</p><p>變臉機仔　日日轉款</p><p>越嚟越多人鍾意用手機影相，DC仔生存空間越嚟越小，要突圍點都要有賣點。PENTAX一早玩過變身，換臉甚至砌LEGO都試過，由於頗受女仔歡迎，當然要翻兜繼續出。只要簡單整開LS465鏡頭外圈，即可變臉，跟機更已附10張設計精美嘅「臉」畀你玩，波點間條乜都有，日日換襯埋衫都得。<br>用家更可依尺寸，自行DIY面板，令相機更獨一無二。相比之前嘅換面機，LS465體積更小巧，厚度只有46.5mm，放喺女士手袋仔，甚至男仔褲袋都完全OK。小機身，但一樣有1,600萬像、五倍光學變焦，女仔日常自拍、影吓生活照，夠用有突喇。</p><p>查詢：捷成（29262300）</p></body></html>