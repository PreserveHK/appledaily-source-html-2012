<html><header><meta charset="utf-8"><title>劏房板間房 - 左丁山</title></header><body><h1>劏房板間房 - 左丁山</h1><p>賓架W請吃晚飯，在銅鑼灣中華遊樂會私家房內，大家鬥吹水，月旦時事。中華遊可能係全港私人會所之中，有最多網球場嘅會所，停車場又多車位，若住在附近，來此打波真係方便到極。另一樣最令會員鍾意嘅就係麻將房特別多，在此開枱直落晚飯，好過癮啫，不過吃晚飯就不可要求過高，OK咁啦。<br>食飯有乜好講，講開投資大勢，無可避免就講到今日香港政治迷局，大家深以為憂，梁振英上台一個半月，新政府不斷受負面新聞打擊，拿不出辦法來，連佢最熟嗰瓣──房地產，在未經深思熟慮，不明香港炒樓文化之下，貿貿然推出5000白表人士免補地價買居屋，十劃未有一撇啫，已觸發細價樓炒風，沙田樓炒到八千蚊一呎，真係不知梁生何以善其後。曾特首兩年前話過豪宅與上車盤係兩個不同市場，內地人專買豪宅，不會刺激上車盤價錢急升。想不到梁特首一上台，就成功將上車盤價格推到上天。</p><p>樓價高，租金高，形成劏房有需求，新任發展局局長號稱為「劏房局長」，眾人皆認為陳茂波平時為人老實，但處理危機，全無章法，愈講愈亂，老友們不禁唉聲嘆氣。呢啲嘢，內裏一定有複雜技術因素，如實講，小市民唔明，第三者會計師恐怕亦要聽半個小時先至知得清楚一啲，既然如此，從公關角度睇，最好以最簡單語言直認不諱，係，有咁嘅事，跟住認錯，聲言以後五年任內唔再買樓賣樓，並自即日起辭去所有註冊公司之董事職位，啟動出售股權程序，然後效法日本高官四十五度鞠躬認錯。至於老婆有乜委屈，淚往肚內流，算啦，旁人不明白，無謂多講，出得嚟做高官，兩公婆都要預咗有苦不能言嘅嘞，解釋苦衷亦冇人願意聽。劏房在香港不算罪孽，有其社會需要，可滿足某些階層人士嘅住屋需求，今天劏房等於那些年嘅板間房啫，有何罪惡，若話係僭建，五十年來從無政府部門過問，民間視之為平常。大基金經理K問：「在座誰人住過板間房？」在座五人有三人舉手，就係左丁山、基金K與財務L，財務L住板間房住到中學畢業，左丁山住到攞碩士學位，當年屋企邊度有資格租一層樓住呀，全家人唔住板間房或冷巷床位，唔通瞓街咩。財務L今日在西九凱旋門有樓，回想當年，如果唔係有個床位瞓，邊度有心機讀書考上大學呀。</p></body></html>