<html><header><meta charset="utf-8"><title>帶老婆返教會<br>
陳振聰搵教友吹水</title></header><body><h1>帶老婆返教會<br>
陳振聰搵教友吹水</h1><p>【金鐘】<br>因為捲入已故華懋集團主席龔如心爭產官司，而搞到一身蟻嘅風水師陳振聰，最近投靠咗林以諾牧師，唔信風水改信耶穌。前晚Yomama乳酪店喺金鐘廊嘅分店開張，陳振聰同老婆譚妙清夜晚六點左右就去到捧場，佢哋一坐低已經有個女人上前招呼，但陳振聰同老婆並唔係食乳酪，而係分別飲咖啡同汽水。兩公婆跟住同成班朋友喺乳酪店吹水，傾到夜晚八點先至離開。<br>原以為陳振聰跟住同老婆去食晚飯，點知佢兩個同成班朋友行咗去隔籬嘅基督教播道會港福堂，亦即係鄭秀文返嗰間教會。</p><p>尋心靈清泉</p><p>原來港福堂前晚有個名為「心靈清泉」嘅周四音樂會，陳振聰專登帶埋老婆一齊出席，而身邊嗰班全部都係教友。佢哋逗留至夜晚九點離開，跟住陳振聰又同老婆以及兩位女教友折返乳酪店繼續吹水。<br>採訪、攝影：黃曉程、梁繼光</p></body></html>