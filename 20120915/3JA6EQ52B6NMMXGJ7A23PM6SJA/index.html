<html><header><meta charset="utf-8"><title>與栢芝關係好轉　霆鋒：為仔做戲</title></header><body><h1>與栢芝關係好轉　霆鋒：為仔做戲</h1><p>英皇集團為慶祝踏入70周年，噚晚喺灣仔會展舉行晚宴，老闆楊受成率領旗下藝人謝霆鋒、容祖兒、古巨基和Twins等盛裝赴會，新加盟嘅影帝任達華同影后惠英紅同孫佳君等都有現身，就連劉德華、甄子丹、徐小鳳、張家輝、范冰冰、洪金寶同阿仔洪天明都畀面撐場，唐英年、李嘉誠、霍震霆、方逸華、賭王何鴻燊同四太梁安琪，仲有徐子淇同老公李家誠及老爺李兆基等政商名人都嚟埋，現場星光熠熠，衣香鬢影。眾女星都爭住拋胸搶鏡，其中范冰冰的紅衣look卻有點嚇人。</p><p>「個心好噏」</p><p>霆鋒早前被拍到跟前妻張栢芝帶大仔Lucas游水，霆鋒否認復合，佢話：「我講咗好多次完全係為小朋友着想，嗰日佢哋游水，我有時間咪去，囝囝仲細，只想帶畀佢健全家庭。」對於栢芝腰間豬腩肉，佢力撐話：「佢唔係十八、九歲，佢又生咗兩個細路。」霆鋒直認同栢芝家關係好咗，Lucas仲試過問佢可唔可以留低過夜，霆鋒話：「聽到個心好噏，唔開心，家感覺舒服就OK，學校有時要影全家福，就算做戲都要影，一切以兩個仔為主。」</p><p>英皇一姐容祖兒着住透視裝步入會場，佢大擦公司鞋話：「我諗住去到公司一百周年派對。」問佢中秋係咪同男友劉浩龍人月兩團圓？佢話：「我唔喺香港，唔答呢啲嘢，想低調啲。」<br>有雜誌偷拍到洪金寶喺北京密會北京影視學院女學生王沁宜，佢勞氣話：「娛樂圈做嘢要睇化啲，我同太太互相信任，唔通我唔可以同女性傾偈。」佢講到激動仲爆粗。<br>撰文：洪紅克</p></body></html>