<html><header><meta charset="utf-8"><title>蘋機會：全片幅DC　下凡</title></header><body><h1>蘋機會：全片幅DC　下凡</h1><p>玩家視為高階級別嘅全片幅相機，終於可被派到民間！SONY同Nikon兩大廠本周前後腳宣佈推出最新Full Frame單反DC，其中α99減走「拜拜肉」，變身同類型中至輕、至好揸手；D600則以萬九蚊有找驚喜價吸客！<br>記者：陳國輝<br>攝影：伍慶泉、蔡家輝</p><p>SONY α99
升級雙對焦系統</p><p>發燒拍友鍾意用Full Frame相機，皆因當CCD越大成像能力越高，相質越靚！SONY推出α99時比較以前嘅APS-C以及1.0 Type Exmor兩款舊式感應器，面積相差成倍，質素梗係唔使講。但呢部機除咗支援A-mount 35mm全片幅，仲加入新賣點，就係配備全球首見嘅雙重相位對焦系統（AF-D Mode），即相機會在同一時間用兩種對焦方式，包括傳統十字對焦點再加102點自動對焦，簡單嚟講對焦範圍大咗，影快速移動嘅物體亦能持續捕捉清楚影像。另外，α99更加入上代α900欠缺嘅Full HD拍攝，採用全高清50p逐行掃描，更可連續自動對焦及收音，拍片一流。</p><p>SONY α99 Spec</p><p>感應器：35mm全片幅Exmor CMOS‧像素：2,430萬‧屏幕：3吋TFT（可調節角度）‧連拍：6-7fps‧淨機重量：733g‧售價：$22,990（淨機身）/$35,990（連24-70mm F2.8蔡司鏡頭）</p><p>Nikon D600
低感光還原力強</p><p>三年前SONY α850唔使萬五蚊有交易，相比今日D600未算最平，但當你見識過同樣配置Full Frame，但叫價高達五萬幾蚊嘅D4、或兩萬幾蚊嘅D800，比較後你肯定覺得佢抵！今次推出嘅D600，採用FX格式嘅2,426萬像素CMOS感應器，另配備EXPEED 3影像處理器，雖然規格比D7000提升咗，但試用過對焦反應唔算突出，最抵讚反而係應付低光環境下嘅拍攝，當調節為ISO 6400並無開閃燈情況之下，成像照片只出現輕微起渣位，而整體膚色、質感嘅還原力仍算強，再加上支援每秒30格全高清攝錄，以兩萬有找嘅價位而言，入門Full Frame機叫做抵玩。</p><p>Nikon D600 Spec</p><p>感應器：FX格式CMOS‧像素：2,426萬‧屏幕：3.2吋‧連拍：約5.5fps‧淨機重量：760g‧售價：$18,800（淨機身）/$22,980（連24-85mm F3.5-4.5鏡頭）</p><p>試相區</p><p>　</p><p>Q4旗艦逐部睇
RX1定焦全片幅</p><p>外形等同「7仔」咁細，但卻係全球最輕巧嘅Full Frame相機。留意無得換鏡，僅配置一個蔡司35mm F2定焦鏡，連價位都玩名牌效應。</p><p>NEX-5R無線傳相</p><p>今年推出嘅DC大趨勢都係內置Wi-Fi傳輸，隨時掟相掟片Upload上網。不過NEX-5R除咗呢樣，個芒仲可180?向上揭起，方便玩自拍嘅朋友。</p><p>NEX-6專業升級</p><p>升多個Grade不妨考慮NEX-6！功能較接近專業單反，例如支援閃燈熱靴位，亦具備更靚嘅APS HD CMOS感應器等，配埋雙轉盤操作，捕捉更快。</p></body></html>