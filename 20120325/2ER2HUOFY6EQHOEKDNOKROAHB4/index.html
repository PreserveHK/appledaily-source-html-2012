<html><header><meta charset="utf-8"><title>黃凱芹開騷激咀重口味觀眾大叫周慧敏飛甩賤男</title></header><body><h1>黃凱芹開騷激咀重口味<br>觀眾大叫周慧敏飛甩賤男</h1><p>黃凱芹（Chris）前晚在紅館舉行演唱會，他除了跟女舞蹈員大跳貼身舞，又自摸下體兼肉緊咀嘴等重口味動作外，更以熱門豬狼作話題搞氣氛。而嘉賓周慧敏上台跟Chris合唱時，突有觀眾大叫：「飛甩個賤男啦！」但她即裝聾扮傻若無其事，EQ極高。</p><p>連續兩場的「黃凱芹TrueColors25周年演唱會」前晚在紅館開鑼，梁小冰跟男助手、阮兆祥、湯寶如和林志美皆現身捧場，當晚有余劍明、梁雁翎及周慧敏擔任嘉賓。Chris當晚開三面台，近九成爆滿，甫開場Chris笑言：「我今次返嚟發生兩件大事，第一係要開騷，第二係返嚟香港都見起咗好多新地方，但始終西九未起好。我有諗如果起個公園改乜名，就叫『豬狼紀公園』，擺豬同狼雕塑，仲有一個擺乜好？」觀眾即大叫：「大蕃薯。」</p><p>台上公然調情</p><p>余劍明首先出場，她跟Chris合唱《流離所愛》，接着久違了的梁雁翎跟Chris唱出《那裡的天空不下雨》，她笑言：「好多男人喺北京都唱呢首歌嚟識女仔。」最後輪到Vivian出場，兩人即打情罵俏，Chris說：「你好愛我！」Vivian即回應：「我都幾愛你。」兩人攬腰合唱《情未了》，唱畢突然有觀眾大叫：「飛甩個賤男啦！」擺明指倪震，不過Vivian扮聽唔到如常演出，Chris笑說：「呢個係我哋之間嘅BB，係Vivian嘅第一胎，隔咗22年，第二個BB出世。」兩人即合唱新歌《長痛不如短痛》，Vivian笑說：「你小心啲講嘢。」</p><p>與舞蹈員肉搏</p><p>Chris下台跟觀眾握手，任男女fans錫他。另外Chris又和幾位舞蹈員大跳辣身舞肉搏，其中一位更捉着他的手自摸下體，意識大膽，最後Chris更和女舞蹈員肉緊咀嘴。尾聲時Chris唱出《一生何求》，感觸落淚，他謂：「我開咁多次演唱會，爸爸都冇嚟睇，希望佢聽到，珍惜眼前人。」<br>採訪：王連連<br>攝影：仇志德</p></body></html>