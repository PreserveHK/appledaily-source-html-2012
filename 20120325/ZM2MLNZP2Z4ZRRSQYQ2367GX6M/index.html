<html><header><meta charset="utf-8"><title>有人準備入獄　有人決定移民豺狼當道全城恐失自由</title></header><body><h1>有人準備入獄　有人決定移民<br>豺狼當道全城恐失自由</h1><p>【本報訊】人擁有「免於恐懼的自由」（Freedomfromfear），但自從梁振英昨午當選特首那一刻開始，香港人恐怕會逐漸失去了這種自由。<br>豺狼當道，全城驚恐，民主之父李柱銘預了被清算、80後社運人士王浩賢準備好書單，準備日後在獄中閱讀、商界人士怕了他的民粹，還是創作人畢明教路最實際：「搵定景鴻移民顧問」。<br>記者：王家文、許偉賢、黃偉駿</p><p>新聞自由小如劏房－畢明</p><p>「我好驚呀，我真係好驚呀，我最驚人無禮貌同埋cut電話囉。」壹傳媒集團創作總監畢明（圖）毫不掩飾「懼」狼之情，無它，因為她試過被「狼」咬。<br>早幾年，畢明一度擔任《蘋果日報》李八方版的版主，每天以嬉笑怒罵的方式，「惡搞」政圈中人；99.9%「被惡搞」對象看畢後一笑置之。</p><p>致電報社鬧完收線</p><p>「有日收到佢（梁振英）嘅電話，話我哋好做篇咁嘅文章；我話我放假噃，真係唔清楚，要去了解先，但對方當時係咁鬧咗一輪後就cut咗線。」翻查資料顯示，07年9月20日的李八方，曾報道有市民目擊梁振英到日本旅行時，疑似夾硬走優先通道。<br>畢明向同事了解後發現，曾就事件向梁振英助理查詢，但對方堅持不評論，「佢哋話nocomment嘛，我哋都出晒啦；點知佢（梁）再打嚟，我話畀佢聽嘅時候，佢又再鬧完一輪之後就收線」。<br>畢明治下的李八方版，被惡搞人多不勝數，「我都無收過任何一個人打嚟鬧我囉」，惟獨梁振英。<br>見微知著，畢明諷指梁振英時代，「應該會有劏房咁『大』嘅新聞同創作空間」，「我係唔相信佢會畀新聞自由，因為佢喺啲咁輕微嘅情況，都粗暴打嚟干預，即係以後真嘅、假嘅，統統都唔寫得囉。」豺狼當道，對熱愛創作的港人有甚麼溫馨提示？「搵景鴻移民顧問啦，搵個我最想住嘅地方。」</p><p>管城大三年雞犬不寧－謝永齡</p><p>如果要分享被梁振英鐵腕管治的恐怖經驗，城市大學工會主席謝永齡（圖）應最有資格。梁振英做了城市大學校董會主席三年，謝永齡因批評校政，收過董事會三封律師信，連工會會址也被校方迫遷。</p><p>寄語港人好日子已過去</p><p>梁振英於08年10月出任城大校董會主席，去年10月參選特首離任。謝永齡說，梁振英將管治城大視作個人表演舞台，但外行管內行兼鐵腕管治，將城大弄得雞犬不寧。<br>謝永齡憶述，梁振英到任後第一次與工會會面，即明言要「整頓城大」，之後推出一系列厲行改革，包括在毫無諮詢下，單方面將教職員的公積金退休制度，改為每三年一次的約滿酬金，「校方冇慳到錢，但就可以透過控制合約年期，對付唔順眼嘅教職員。」情況一如梁於03年企圖打壓商台續牌。<br>梁振英又成立查數小組，調查教職員在校外的兼職申報有否錯漏，不少教員被指申報有遺漏而遭調查，其中兩人懷疑因為承受太大壓力，過去兩年先後病逝。謝永齡批評梁振英「西九咁大件事冇申報利益，佢可以一句唔知道就置身事外」。<br>謝永齡形容，梁振英不尊重民意代表，也不尊重言論自由，預期他上台後，先會整頓香港電台。他寄語香港人，自求多福，要團結維護現有的核心價值，「因為好運嘅日子已經過去。」</p><p>民粹主義嚇怕了商界－林健鋒</p><p>梁振英未上場，商界已經怕得要死，撤資論開始湧現，彷彿香港不再有良好營商環境。「其實商界好簡單，我哋想睇到往績、想睇到處事方向，但係梁振英喺呢方面，對我哋嚟講係個questionmark（問號）。」</p><p>經濟變壞難化解危機</p><p>在立法會代表香港總商會的林健鋒（圖）指，在全球經濟惡化情況下，香港不可能獨善其身，但梁振英過往少談經濟政策，身邊亦似乎缺乏在經濟問題上有獨到遠見的人。這位商界人士很擔心，香港情況一旦變壞，梁振英以致其班子亦未必能及時化解危機。<br>最令商界憂慮的，可能是梁振英的「民粹主義」。林健鋒指，「社會需要平衡」，但商界所見的梁振英，倡議的政策卻有濃厚民粹色彩，如大量興建公營房屋壓低樓價以及種種滅貧措施，他不諱言：「商界唔係唔支持搞福利，但如果政府係不斷咁推出帶有民粹色彩嘅社福政策，香港遲早守唔住。」他更指國際投資者更關心香港的環境是否自由，若梁振英上場後未能捍衞本港的核心價值，不排除令外來投資者卻步，影響本港在國際上的聲譽。</p><p>鐵腕治港社運路難行－王浩賢</p><p>社運界有則黑色笑話，當「梁振鷹」遇上「曾禿鷹」，兩鷹相遇，從此鴉雀無聲。靠中聯辦脅迫選委支持，梁終當選傀儡特首，與土共聯手以「維穩」手段治港。當笑話不再，當噩夢成真，社運人士王浩賢（圖）表示，已做好入獄準備，近日選定在獄中閱讀的書單。</p><p>預咗被清算坐監</p><p>民間人權陣線警權組成員王浩賢近日不斷凝視家中書架，預期梁振英日後上場後，清算社運人士將不再是天方夜譚，所以他打算選定書本，日後帶進監倉閱讀。<br>王被控去年六四晚會後非法集結等罪，今年6月開審。警方去年八次以《公安條例》拘控遊行集會人士，拘捕440名示威者，他說今後打壓社運只會越見厲害，「用胡椒噴霧已經係常態，第時會唔會出到警棍呢？甚至學梁振英話出動防暴隊」。判處刑期料會更長，「家都係以星期、以月計，遲啲絕對有機會以年計」。<br>王浩賢希望自己是杞人憂天，但現實告訴他，梁振英曾歌頌下令血洗天安門的劊子手鄧小平，說要頒發諾貝爾和平獎給他；又變臉不肯平反六四，「從佢嘅言論或神態，係會有呢個憂慮」。梁振英掌權，王首先想到是23條立法，「佢會用好強硬手段去推，香港人去到呢一刻真係要團結」。<br>王浩賢說，近年社運界出現激進及溫和兩派分歧，讓政府有機可乘，拘捕示威者，收窄社會討論空間，「當23條立法，香港人仍因為旁支而鬧分歧，梁振英就可以好快推倒香港嘅核心價值」。他寄語港人要包容團結，「家嘅敵人係更加強大，越來越惡」。</p><p>「佢定會出手對付我」－李柱銘</p><p>1989年後被中共視為「眼中釘」的民主黨創黨主席李柱銘（圖）預計，梁振英當選特首後會出手對付他，「我係頭幾個佢（梁振英）要搞嘅人。」但他相信市民不會任由梁排除異己而坐視不理，「市民會睇到，你搞完第一個、再搞第二個，市民就會出聲」。</p><p>中聯辦高度干預港事</p><p>李柱銘接受訪問時直言，不少朋友「好驚梁振英」，「唔剩止法律界，我有好多係普通市民嘅朋友，都好驚梁振英。」<br>但李柱銘相信，梁振英不會一上場就露出狼相針對異見人士，「頭一年佢唔會郁手嘅，等佢坐定咗先郁手都未遲。」李又相信梁振英一定會對付泛民主派，他認為泛民要有心理準備，應付將來困難日子。<br>至於梁振英會如何「搞」泛民及異見者？李柱銘相信梁日後會用中聯辦做「打手」，「唔使佢做，搵中聯辦出手搞你就得。」<br>李柱銘認為未來五年，中聯辦一定會高度干預香港的內部事務，這才是「更加得人驚」的事情，「家佢（梁振英）仲未當選，（中聯辦）已經打電話畀傳媒老闆，第日佢做埋特首，中聯辦仲唔係更加惡？」李柱銘相信，梁振英一定會縱容中聯辦破壞香港核心價值，「佢（中聯辦）捧你（梁振英）上去做特首，你敢唔聽話咩？」</p><p>防地下黨員世襲特首－梁慕嫻</p><p>香港人打定輸數，就是梁振英的勝數。前地下共產黨員梁慕嫻（圖）談到梁振英當選特首後的香港命途，她說很心痛：「冇諗過你哋個個都打咗輸數」。她又痛斥梁振英這地下黨員欺騙了香港人，博得高民望，讓土共直接插手施政，一國兩制未行到一半，已宣告死亡。</p><p>做好被鎮壓打算</p><p>梁慕嫻的友人曾經勸她，一旦梁振英當上特首便棄筆歸隱，再披露地下黨員滲透也是枉然，「真係好憤怒，咁唔公義嘅事出現，港人好似無能為力，覺得好難受」。<br>梁慕嫻重申，梁振英曾任基本法諮詢委員會秘書長，這職位只會由共產黨員出任，梁地下黨員身份昭然若揭，但仍死口不認，愚弄港人，「欺騙到個民調可以咁高，係好唔正常」。<br>梁慕嫻並非憂慮梁振英這個扯線公仔，而是在他背後擔當「太上皇」的政治勢力，任由黑變白，「將地下黨會議嘅決議，擺上行政會議通過」，一國兩制變空話。<br>她說港人日後上街反抗暴政，要做好被鎮壓的最壞打算；悼念六四晚會也會慢慢被蠶食，「梁振英唔係一個人，係代表地下黨，代表黨中央背後一個強大嘅專制力量」。<br>已移民加拿大的梁慕嫻這次返港，表明要反對地下黨員當特首，離開後就不會回來。她說梁振英當選開了極壞先例，往後可能由地下黨員「世襲」，「真係要睇港人嘅智慧，睇到港人得到乜嘢教訓，防止2017年普選被扭曲」。<br>那些年她看見港人在大事大非上都有堅強意志抵抗頑強專政，但今後會艱難得多，「我仍然係樂觀，相信香港人可以做得到」。</p></body></html>