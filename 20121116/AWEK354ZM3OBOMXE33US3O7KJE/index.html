<html><header><meta charset="utf-8"><title>邢李㷧掃思捷「尷尬日」披露<br>柯清輝：公佈前唔知</title></header><body><h1>邢李㷧掃思捷「尷尬日」披露<br>柯清輝：公佈前唔知</h1><p>【本報訊】思捷（330）前主席邢李㷧上周五「掃入」思捷，惟要到前日、即供股權最後一個交易日，聯交所網頁才披露，惹來市場揣測，消息刺激其股價昨最多曾升逾32%。邢李㷧好友兼思捷主席的柯清輝昨回應，指「佢幾時成為思捷嘅股東，佢公佈前我唔知㗎！」<br>記者：陳健文、陳新政</p><p>柯清輝昨日在臨時召開的記者會上，「劈頭」第一句便說：「基金沽貨同邢生入股絕對唔係計劃，我諗如果啲人見邢生入股，都冇人想賣啦！」強調邢李㷧只是投資者，建議記者自己找他回應，指「佢今次投資動機，都係最好直接問佢。」</p><p>直認好友關係　間中取經</p><p>對於與邢李㷧的好友關係，及曾跟邢氏談論過思捷，柯清輝直認不諱。<br>他說：「我同佢係好朋友，一路以來成日都有見面，咁你話有冇同佢傾過思捷嘅嘢，實有啦！我做咗主席，有時都問佢取經，攞下意見！」<br>他續稱：「我同邢生成日都有接觸，無論打波、食飯、出埠，但佢幾時成為思捷嘅股東，我都唔知，或者佢嗰陣時有冇賣晒啲股票，我都唔知嘅……（對上一次接觸邢李㷧）冇辦法記到，話晒我年紀咁大，前日幾時講過嘢，我都未必記得，如果證監問我，我都要摷番diary先答到！」<br>柯清輝又說：「邢生作為potential（潛力）嘅投資者，管理層都有同佢碰過面，但佢幾時買股票，公司係睇到張DI form（權益披露表）至知佢買咗幾多股票……我幾時都歡迎任何人買思捷，至於邢生入股對公司係咪正面呢，我就唔評論。」<br>本報曾就邢李㷧持有思捷股份的資訊，為何要到周三才「曝光」向聯交所查詢。<br>聯交所發言人指，邢李㷧是在12日、即本周一晚向聯交所遞交，惟由於時間關係，未能即時處理，到周二處理相關申報時，發現漏報了部份資訊需補回，故最後令邢李㷧持有思捷股份的資訊，要到周三、即供股權最後一個交易日才能披露。</p><p>供股權最後一日披露持股</p><p>本報翻查聯交所網頁，確實清楚寫明邢李㷧是在12日送交相關的存檔。而本報亦曾就相關事宜向證監查詢，不過，發言人指不評論個別事件。<br>另一方面，對於市場憧憬有份帶領思捷走上高峯的邢李㷧「回歸」，有助思捷渡過難關。柯清輝表示：「我哋暫時未聽見佢有意願入董事局，如果佢有呢個意願的話，董事局會作出考慮……邢生都認為思捷係要作出改革，如果行返舊嗰條路呢，即係冇出路，思捷嘅改革係必要嘅！」<br>柯清輝續表示：「我同鄧生（集團財務總裁鄧永鏞）成日都有接觸（邢李㷧），但我唔會主動搵佢，因為我對佢了解太深，有知道佢嘅脾性，如果我作出主動要求嘅話，對佢會有難處。我會被動，如果佢向我主動提出加入，我先會將佢嘅意見交入董事會，作出討論。」</p><p>【網民洗版】邢生有錢輸得起</p><p>Nyny Jj：去一齊遊船河咁多次……唔通傾游水技術！?<br><br>蘑菇飯糰：爛船三斤釘，雖然應該唔會升返$117，但𠲖家成日$9至$12個價上落，賺吓零用都ok<br><br>派膠皇后：咁樣回購法得一個原因，就係佢知這公司價值遠遠大過市值<br><br>BigJerKing：過三個星期咪跌返落10蚊<br><br>迷失追渣沽：邢生有錢輸得起，小股民唔好衝入去送死<br><br>牛腩河達人：唔好掂，一條友咁醒，高位走晒貨，冇咩理由會咁儍的嗎，破晒底接番，條友一定係象徵式，有動機，而非睇到復蘇<br><br>資料來源：蘋果日報facebook /高登討論區</p></body></html>