<html><header><meta charset="utf-8"><title>中環在線：<br>3.76億票唔like郭炳江 - 李華華</title></header><body><h1>中環在線：<br>3.76億票唔like郭炳江 - 李華華</h1><p>越來越多股東識得投票表達不滿。今年初，堂堂港交所（388）前主席夏佳理俾恒隆地產（101）逾三成股東投票反對佢連任做董事，新地（016）噚日亦有21.5%股東反對大股東兼聯席主席郭炳江連任董事，罕見兼突兀！</p><p>反對連任　四叔排第二</p><p>郭炳江上一次喺09年嘅股東會尋求連任，反對票只得1.8%，涉及3297萬票，事隔三年，噚日股東會上竟然有3.76億票或21.5%反對佢連任，11位重選董事當中，佢獲得最多反對票，排第二係恒基地產（012）主席李兆基，有12.4%股東反對四叔連任。由於噚日另一位聯席主席郭炳聯同非執董郭炳湘冇尋求連任，好難估計反對郭炳江連任嘅股東，係咪因為廉署單官司還是郭氏三兄弟不和而投反對票，但無論乜嘢原因，睇來三位都要思考吓股東點解咁唔妥，舊年股東會亦有14%股東反對郭炳湘連任㗎。雖然有咁多股東唔like，但員工應該仲好鍾意郭炳江，事關佢噚日預告明年加薪應該唔錯。郭老闆咁講得，反映新地盤數幾靚。早前被踢爆疑似係新地股東嘅九倉（004）主席吳光正應該唔使愁。為免市場有乜誤會，郭炳聯自爆同吳光正係老朋友，又指新地抵買，希望多啲人買㖭呀。李華華mailto:LiWaWa@AppleDaily.com</p></body></html>