<html><header><meta charset="utf-8"><title>雲想衣裳：K-Pop Style　妖男出沒</title></header><body><h1>雲想衣裳：K-Pop Style　妖男出沒</h1><p>妖！係近期韓國型男的特徵，帶起男士化妝熱潮的有型男組合BigBANG、SHINee，唔只玩衫、玩頭勁，玩妝一樣出色。招牌妝有黑眼線，仲要係上下都畫齊，重口味過一眾韓妹。趁近期K-Pop當道，港男不妨學番幾招轉個新形象，話唔定化完先知自己可塑性咁高？隨時路人甲變G-Dragon！<br><br>記者：陳子穎　攝影：譚盈傑<br><br>化妝：Meegan @ Bridal Corner<br><br>髮型：Tracy @ Bridal Corner<br><br>模特兒：Chiwan @ Jamcast<br><br>服飾：initial menswear （銅鑼灣謝斐道530號地舖）</p><p>重口味Smoky eyes 
</p><p>男版Smoky eyes相對女版Smoky eyes簡單得多，只需框住對眼輕掃上黑色眼影及畫上內外眼線，唇色Tune淡即可。不過話時話，Smoky eyes唔係個個男生Carry得起，青靚白淨的，化之前要先Tune深膚色才上妝。又一溫馨提示，個妝既然咁妖，一定要夾番衫，最基本都要黑衣打扮，不然按眼影色系來個Tone on Tone配搭就最潮。但若自問道行未夠，勿試！</p><p>Step by Step</p><p>1.於上眼線畫一條又粗又實的黑色眼線後，塗上黑色眼影。<br>2.於眼窩位塗上深灰色的眼影，將黑色眼影的邊緣位淡化。<br>3.沿下眼線掃上黑色眼影，再用眼影掃來回Blend鬆。<br>4.以淺啡色眉Gel固定眉形及減淡眉色。<br>5.於唇上塗上遮瑕膏減淡唇色，令眼妝更突出。</p><p>GD Style越玩越激！</p><p>雖然香港男生仍然未接受到化妝，不過喺韓國男士化妝已非常普及化。都係多得BigBANG的G-Dragon一手帶起。由初出道時的青靚白淨Look，到招牌眼線、再激一點的七彩眉色及妖到爆的Smoky eyes， G-Dragon越玩越激，所以呢個K-Pop的化妝文化又叫GD妝。不過話時話，GD妝未Hit之前，Eason今年初在叱咤頒獎禮上已率先化過！玩得仲激過G-Dragon㖭！</p><p>脂粉男皮膚要夠滑</p><p>韓國人氣組合SHINee五位成員曾經異口同聲說過「沒有BB Cream不能生活」，有時就算落街買嘢，都要搽BB Cream先敢出門，難怪青靚白淨的韓仔如此深得港女歡心。咁樣算唔算姿整見仁見智，但係企理的男生永遠值得加分！化妝師Meegan話：「男士化妝和女士化妝最大分別係唔需要太完美，BB Cream或粉底的作用係均勻膚色，想粗獷一點，可以選比原來膚色深一至兩度的粉底，但最緊要推得均勻，以及用碎粉定妝以防油光滿面的情況。」</p><p>Step by Step</p><p>1.先以粉底掃由面部中央起掃開粉底或BB Cream。<br>2.用海綿均勻膚色及遮蔽粗大毛孔位置。<br>3.於眼圈、鼻翼、耳際及嘴角等位置，輕力印上遮瑕膏，打造無瑕肌。<br>4.修去眉毛的雜毛後，用眉粉沿着眉形上色及填補眉毛間的空隙，令眉形看來更整齊。如眉毛本身濃密，清理雜毛便可。</p><p>韓星招牌眼線
</p><p>韓仔招牌妝係玩黑色眼線，眼線一定要夠粗夠黑，畫法仲要框實對眼，咁先至夠妖！對於沒有化妝底子的男生，Meegan教路：「畫的時候眼睛向下望，輕輕拉起眼尾，貼着眼睫毛就好易畫。唔想條Eyeline太實，之後可以用掃Blend鬆，添加迷濛感。」</p><p>Step by Step</p><p>1.以啡色或黑色的眼線筆，沿着眼睫毛畫上眼線。<br>2.同樣以啡色或黑色的眼線筆，沿着眼睫毛畫下眼線。<br>3.如眼睫毛偏下垂，可用透明的睫毛液輕輕Gel起，令眼睛看來更有神。<br>4.男士的嘴唇乾裂是非常影響儀容，外出前緊記要塗上潤唇膏。</p><p>眼影拉長眼形
</p><p>韓仔塗眼影求型之外，主要是拖長眼形，令眼睛更加性感。大路的黑、啡、深灰固然係First Choice，反之，迷彩的色系亦是不錯的選擇。大前提是一定要揀啞色眼影，切忌帶Glossy或Shimmer效果，否則就太女性。</p><p>Step by Step</p><p>1.畫上眼線後，沿着眼摺位塗上膏狀的啡色眼影。<br>2.在啡色眼影之上，塗上軍綠色眼影再用眼影掃來回Blend鬆。<br>3.沿下眼線掃上啡色眼影，再用眼影掃來回Blend鬆。<br>4.塗上橙啡色唇膏增加粗獷味。</p><p>Dr. Jart+＠莎莎（2505 5023）<br>Yves Saint Laurent（2104 7488）<br>Bobbi Brown（2265 8928）<br>Maybelline（3422 8688）<br>Shu uemura （2918 4100）</p></body></html>