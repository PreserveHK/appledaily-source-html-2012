<html><header><meta charset="utf-8"><title>利豐潑業績冷水<br>「今年咪有太大期望」</title></header><body><h1>利豐潑業績冷水<br>「今年咪有太大期望」</h1><p>【本報訊】利豐（494）昨再度舉行分析員日向市場解畫。行政總裁樂裕民叫大家不要對今年盈利有太多預期，但承諾明年會還投資者一個「強勁增長」。惟分析員認為利豐對最核心問題，如現金急速損耗、議價能力下降等，都缺乏具體解答。<br>記者：吳綺慧</p><p>利豐史上第二次分析員日，昨日上午9時在四季酒店舉行，由樂裕民負責主持，而馮國經之子、集團營運總監馮裕鈞首次「擔大旗」，講述有關收購環節。以往主打回應艱難問題的主席馮國綸，昨日都轉趨低調，把機會留給下任接班人，即自己的姪兒，全場近4小時，馮國綸講話不超過10句。</p><p>明年定心丸未受落</p><p>利豐自從公佈令人吃驚的中期業績後，股價一蹶不振，最壞時間幾時先會過？樂裕民昨日坦白叫大家不要對今年有「太大期望」：「下半年盈利一定會好過上半年，按年會有增長，但你地唔好期望太多（don't expect too much），今年所有要做的重組、功夫，我哋會一次過搞掂，明年一定會有強勁增長，毫無疑問！」不過，有外資分析員對利豐的「定心丸」並不收貨：「佢明年要恢復增長，市場一早預咗，但聽落未必有佢講得咁好景。佢自己都承認，佔利豐生意最大part的採購業務，價格仲跌緊6%至7%，要跌到2013年中先會穩定，咁營業額一定受影響，好難追。」另一名分析員亦形容，管理層給予的業務指引，並不令市場感到驚喜，而且公司對於最關鍵、核心的問題，例如現金為何用得咁快、Wal-mart交易的具體改動等，都避重就輕，「答咗等於無答」。他認為整個分析員日，給予市場觀感是「偏少少負面」。利豐早上舉行完分析員日，午後股價跌幅擴大，收報12.66元，跌3.1%。利豐近年自然增長（Organic Growth）疲弱，現金損耗嚴重，加上上月突宣佈Wal-mart要更改採購合同，更令市場質疑利豐採購業務式微，靠收購的增長模式難持續。利豐就這些質疑在會上逐一反擊，強調其採購業務表現仍穩固，雖然今年有1名歐洲客破產，9名客戶縮減及中止服務，但明年仍吸納到24名新客，沒有顯著流失情況。樂裕民表示：「我想強調利豐是一間可以結構轉型的企業，我哋每3年都檢討，如果有乜嘢係outdated，我哋會改。好似04年我哋就決定開拓分銷業務，近年又搞埋物流。」</p><p>利豐回應市場質疑</p><p>疑問1）採購業式微，客戶正流失回答：吸納新客多過走客，沒顯著流失，但承認採購價格仍在跌，要到明年中才好轉疑問2）半年來現金消耗嚴重回答：沒正面回應，只說公司財政策略的處理時刻在變，好難講疑問3）收購策略不可持續回答：強調過去的收購成功，2011年產生逾3億美元核心盈利，會繼續收購疑問4）Wal-mart更改採購合約內容回答：拒絕披露</p></body></html>