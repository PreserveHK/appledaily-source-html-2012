<html><header><meta charset="utf-8"><title>家駒逝世19年專輯再見家駒</title></header><body><h1>家駒逝世19年專輯<br>再見家駒</h1><p>19年前的今日，無情的死神帶走黃家駒，樂壇失去一位才華洋溢的歌者，港人失去了一位發聲領袖。歲月無聲，這麼多年來，幾多藝人像家駒一樣，不畏強權站出來對抗社會不公？回歸過後，大部份藝人只顧荷包，埋沒理想，連當年滿腔熱血為Beyond歌曲《大地》、《長城》填詞的劉卓輝，今日也要為回歸擦鞋歌《難忘時刻》填詞。</p><p>明日7.1是香港回歸15年，但一個時代的終結，只是另一個時代的開始，家駒留下來的樂與怒精神，早已植根八、九十後的腦海，猶當看到16歲少年鼓神敲打着曲奇餅罐演繹《我是憤怒》「Ineverdie,Inevercry！」家駒沒有死，而是以另一方式延續。本報記者日前訪問了家駒昔日戰友，問他們倘若家駒在生，他正在做甚麼？葉世榮相信他會堅持音樂理念出個人唱片；黃耀明相信他會繼續夾band；我們相信，他明日會穿起黑衣上街高唱：「沙不怕風吹，在某天定會凝聚！」採訪：陳玉琼、李全</p><p>葉世榮：「佢想出個人唱片」</p><p>《Beyond成員》<br>「家駒雖然走咗一段時間，我同好多fans、朋友一樣，仲好掛住佢，基本上每日都會諗起佢，一齊玩、一齊做騷，最後為咗音樂理想，去咗一個唔熟悉嘅地方日本，間中仲會閃過發生意外嘅片段。家駒好開朗、健談，又有幽默感，我發夢成日夢到返番去Beyond未紅時，我哋成日喺紅館平台玩遊戲。家駒太有原則，玩遊戲佢都好認真，要依足遊戲規則。」</p><p>「有機會再同佢唱歌」</p><p>「人生無常，Beyond雖然已經分開發展，我相信家駒會好明白，大家各自為自己理想各自奮鬥，如果家駒仲在生，我相信佢家仍然有好多音樂理想，喺日本嘅時候，家駒曾經講過想出自己個人唱片，佢家應該出緊個人唱片。<br>「不過我相信家駒已經去到一個好好嘅地方，呢個地方我哋將來都會去，只不過佢先行一步，我哋一定有機會再同佢唱歌。我哋係唔捨得家駒，叫佢唔好走，但當家駒靈魂離開軀殼，佢就應該放下人間所有嘢，離開呢個世界，唔好掛住我哋人間，放心去一個更美麗嘅地方，平靜嘅世界。」</p><p>黃耀明：「繼續做緊領導者」</p><p>《同期戰友》<br>「Beyond同達明一派喺同一個時代出世，講起嚟真係好有緣，劉以達同家駒熟啲，我同家強熟啲，家駒同我同年同月生，我同家駒一樣歲數，大家只係相差幾日，好多佢感受到同經歷過嘅嘢，我都經歷過……」</p><p>「對音樂好狂熱」</p><p>「家駒係一個好好嘅音樂人、歌者、作曲人，留低咗好多好歌畀世人，我哋只可以拎住佢嘅經典舊作品，不停喺世上傳唱，《歲月無聲》、《情人》、《永遠等待》、《海闊天空》好多好多，我都好欣賞，佢嘅歌聲好獨特，好多rock友都受家駒影響。<br>「喺1988年，達明一派同Beyond合作過，好出名有兩首歌，啱啱今次演唱會都有唱，8月喺亞博嘅Part2都會唱，《你還愛我嗎？》中間有段和唱，好明顯聽到家駒把聲，好似黑人咁喺度嗌，冇唱歌詞，只係唱嗰啲咿咿哦哦；仲有最後唱嘅副歌『我已經不懂得觀察真假』，家駒同Beyond一齊唱。另一首歌係《沒有張揚的命案》，亦都係Beyond幫我哋和唱。<br>「如果家駒仲在生，好明顯佢仲喺度玩音樂，佢對音樂好狂熱，其餘Beyond三位成員都喺度玩音樂，家駒係火車頭，佢繼續做緊領導者。」</p><p>Dash：「一定仲夾緊band」</p><p>《Mr.低音結他手》<br>「我8、9歲已經鍾意Beyond，第一次聽到Beyond首《爸爸媽媽》，以為首歌係鬧阿爸阿媽，聽落之後，原來係講社會現象，即刻愛上Beyond，覺得佢哋啲題材好特別，唔係淨係情情塔塔，我聽音樂同夾band嘅起源，全因為Beyond呢首《爸爸媽媽》，啲詞真係好犀利，好有前瞻性。」</p><p>「我想做跟班」</p><p>「好遺憾，我鍾意Beyond時，家駒已經走咗，我只可以睇相片同錄影帶、聽CD，夾咗band之後，同Beyond嘅Paul哥最熟，我會有意無意之中問Paul哥家駒以前嘅事，又會乘機問如果家駒喺度，佢會點睇……有種薪火相傳感覺。<br>「為《海闊天空》彈鋼琴部份嘅孫偉明，將家駒展覽其中一張相送咗畀我，我珍而重之掛咗喺band房，畀我動力。如果家駒仲在生，佢一定仲喺度夾緊band，我會做緊家駒嘅roadie，即係跟班，幫家駒攞結他、遞結他，呢個係我夢想。」</p><p>陳海琪：「為李旺陽企出來」</p><p>《Beyond好友》<br>「識佢哋時，佢哋揸住《再見理想》錄音帶，周圍搵人幫忙播歌，嗰時好多樂隊都已經簽晒唱片公司，係得佢哋冇人簽，我覺得呢隊樂隊好有心，自己行台。最難忘Beyond去橋咀島演出，我做司儀，嗰度好荒蕪，要喺盂蘭節戲棚演出，只得零星觀眾，我哋傾咗好耐偈，講吓大家理想，家駒話我哋一定要展翅高飛。咁耐以嚟，家駒完全冇改變，見到肝膽相照嘅朋友，依然好長氣，如果有任何嘢，只要同佢持相反意見，佢會用講道理方法拗到底。」</p><p>一聲保重成永訣</p><p>「Beyond去日本前一日，嗰時我喺CR2（商業二台）做夜晚節目，嗰朝好奇怪，突然心血來潮，聽到Beyond好早嚟咗電台做訪問，我突然好想撲返去見佢哋，所以飛的士趕返去，佢哋啱啱好做完節目，我哋企喺走廊傾咗一陣，家駒仲同我講，翌日我哋要去日本喇，我問佢，你哋幾時返嚟？佢話唔知吖，嗰度係新嘅市場，好大壓力，所以嗰時我一聲保重，估唔到係永別。<br>「如果家駒仲喺度，繼續控訴呢個世界嘅咁唔公平、唔公義，好似李旺陽事件，佢一定第一時間企出來。Beyond係佢嘅生命，音樂係佢全部，佢依然會將所有精神放晒喺音樂。」</p><p>粉絲Mavis：「阻梁振英做特首」</p><p>《現任寰亞集團宣傳部總監》<br>「鍾意Beyond，係我媽咪叫我鍾意，媽咪喺電視睇到《阿拉伯跳舞女郎》MV，媽咪話呢隊band好好聽。嘩，又真係好好聽喎，嗰年我13歲。鍾意Beyond時，佢哋仲未紅，每次只得三、四個fans，所以Beyond對我哋呢幾個fans印象特別深。<br>「因為冇錢交學費，去咗報館做記者，Beyond拍MV，我去探班，第一次畀佢哋知道我做咗記者，家駒反應好大，話『唔係吖？快啲返去辭職，記者行業好複雜。」但我覺得每個行業都複雜，可能聽Beyond歌長大，無意中學咗佢哋人生態度—好堅持！<br>「有一日，喺日本採訪家駒受傷入院嘅同事，越洋打電話畀我話：『家駒走咗喇！』我冇流一滴眼淚，繼續工作，做完嘢，我匿喺公司廁所打畀媽咪，我忍唔住喊，不過媽咪比我喊得更厲害。」</p><p>「家駒叫我哋爭氣」</p><p>「家駒成日叫我哋爭氣，家駒走，令我知道呢個世界冇嘢冇可能發生，教曉我接受同爭氣，家駒永遠喺我心裏！家駒一向見義勇為，睇唔過眼嘅一定挺身而出，如果家駒仲在生，梁振英就會選唔到做特首。」</p><p>阿龔：「做咗住家男人」</p><p>《Beyond前助手》<br>「家駒完全冇架子，係一個好開心嘅人，無論遇到乜嘢問題，佢都正面去諗，去日本發展，家駒睇得好正面，佢覺得終於有香港人，或者講中文嘅音樂人，開始喺日本落腳。<br>「Beyondfans好特別，每個fans都個別鍾意某一個成員，唔會一個fans鍾意晒Beyond四子，雖然大家各自支持一位偶像，fans之間唔會爭風呷醋，相處得好融洽。試過一次因為太大班fans衝上港台，將港台大堂玻璃撞爛。」</p><p>做騷前食清音丸</p><p>「家駒生前有個喜好，每晚做完嘢送佢返屋企，好鍾意幫襯佢屋企附近一檔食喳咋，佢又好鍾意食普通嘅嘢，飯盒佢最鍾意，可能同佢平民出身有關，好隨和，而做騷前，佢一定要食一粒清音丸。<br>「我幫Beyond做到佢哋第一次去日本，之後因為長時間留喺日本，日本嗰邊請人幫Beyond，如果家駒仲在生，佢一定仲係見到乜嘢都哦一餐，嗰時有句說話：『家和萬事興，家駒口不停。』佢有啲似阿伯，嘮嘮叨叨，乜都哦一餐，又或者佢已經做咗住家男人，一啲都唔出奇㗎，以佢個人絕對有咁嘅可能性。」</p></body></html>