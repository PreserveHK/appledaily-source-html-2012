<html><header><meta charset="utf-8"><title>現在直播室：飢腸轆轆 - 馬啟仁</title></header><body><h1>現在直播室：飢腸轆轆 - 馬啟仁</h1><p>長輩教落，一個人創業要成功，就千奇唔好比飽飯佢食，要佢好肚餓好肚餓，咁佢為咗生存咁基本嘅要求，自不然就會搏盡老命去搵生意，甚麼面子呀、尊嚴呀，都可以一一擺低，咁就好有機會可以做得出成績，直到佢有錢有面，唔肯再搏為止。<br>球隊有冇表現，除咗球員質素、戰術和狀態以外，成日都講鬥心，真係隨時就主宰咗比賽最後勝負。西、法大戰被喻為今屆最垃圾一戰，就係因為竟然遇着一隊波，佢哋夠膽死未打都預咗會輸，以為佢留力留力，留到最後一刻，點知原來冇力，冇計。<br>西班牙響嗰場好似施展催眠大法咁，但當時我哋都仲幫佢搵到好好嘅借口，就係法蘭西咁頹，唔通同你搏咩。之不過再經過西、葡一戰，噢，露底了，威足4年的西班牙終於富貴嘞，終於慢慢回塘收油嘞，球隊質素冇問題，係冇咗前鋒韋拿，但影響力好有限。球隊依然控球在腳，但以往係會無時無刻向前彈波子，家陣就會睇住賽果同睇住個鐘做人，啱啱好就夠嘞，唔使搏咁盡嘅，又唔係未威過。<br>就好似食自助餐咁，頭兩round就梗係同你攞到盡，之後呢，就睇心情嘞，咁其實呢個道理本來就天經地義，要怪亦怪唔到咁多。點樣可以解決呢？就係要慢慢畀一啲非常飢餓嘅新人接班，確保成隊波鬥心爆棚，咁先至可以接受到3個禮拜6場波嘅磨練。相比之下，另一支決賽分子肯定會肚餓過西班牙好多，從來冇球隊可以衞冕EURO，未必因為質素差咗，可能只係因為個胃太脹了。<br>文：Keyman<br>now節目主持</p></body></html>