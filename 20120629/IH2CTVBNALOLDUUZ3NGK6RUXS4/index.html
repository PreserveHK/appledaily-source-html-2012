<html><header><meta charset="utf-8"><title>馮仁昭四圍超：陳敏之前後失守洩春光 - 馮仁昭</title></header><body><h1>馮仁昭四圍超：陳敏之前後失守洩春光 - 馮仁昭</h1><p>無綫噚日喺將軍澳電視廣播城舉行「TVBAMAZINGSUMMER」活動，出席嘅有鍾嘉欣、陳敏之、賈曉晨（JJ）、羅仲謙、黎耀祥同14位候選港姐等，眾藝人以夏日打扮現身，着咗條超短熱褲嘅敏之，上台時不慎前後失守，褲管露出豹紋內褲，後面就露咗少少屁股。事後訪問時佢起初唔信自己走光，馮仁昭畀埋相佢睇之後，佢就死撐話：「唔怕嘅，入面嗰條都襯到出面條短褲，有pattern㗎！下次會小心啲。」</p><p>JJ甩拖眼濕濕</p><p>慘被男友沈震軒飛起嘅JJ，成個活動都冇乜心機，難得佢仲眼濕濕幫男方講好說話：「其實佢真係一個好好男仔，好專一，唔好寫佢花心。」兩個係咪分咗手？JJ死口唔認拍拖，仲話大家永遠都係朋友，問到JJ遲啲有冇機會同沈震軒一齊？佢就話：「暫時都唔會有機會，冇時間。」講講吓又將沈震軒形容為普通朋友，見JJ思緒咁亂，睇嚟佢今次受情傷真係幾甘吓！<br>另外，大會神秘安排咗生日蛋糕畀噚日生日嘅候選港姐朱千雪，問佢係咪許願奪冠軍？佢就話：「我會靠實力，許願希望咁多位港姐都繼續開心。」而另一港姐卞曉帆俾人爆料家底豐厚，佢就坦白咁講身家有七位數字，仲係兩間公司嘅股東之一㖭！</p></body></html>