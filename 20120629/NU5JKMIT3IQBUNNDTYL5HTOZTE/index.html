<html><header><meta charset="utf-8"><title>LeslieChan：「家駒未必會結婚」</title></header><body><h1>LeslieChan：「家駒未必會結婚」</h1><p>《Beyond前經理人》<br>「Beyond喺83年成立，下年30周年，我同Beyond由85年合作到92年，家駒人生最大轉變係跟港台去完新幾內亞探訪返港，親身經歷過第三世界，眼界睇遠咗，處事亦成熟咗，我哋去到當地教堂，教徒會喺教堂內彈結他，氣氛好輕鬆，完結後大家互相擁抱，家駒好詫異，同我講，可以同陌生人擁抱嘅咩？睇到佢感覺到人同人之間嘅關懷。」</p><p>「好遺憾去咗日本」</p><p>「家駒對音樂比較自我，不過佢知道Beyond要生存落去，就要同市場妥協，但又唔可以太流行，又要保留Beyond風格，佢嘅堅持實在唔容易，佢每行一步都孭住咗全隊樂隊責任，但家駒做到咗。Beyond經歷過兩次低潮，出完第二張碟《阿拉伯跳舞女郎》，同第三張碟《現代舞台》之間，嗰年係88年，家駒冇乜心機，好失意，佢亦冇乜出現；第二個低潮，好遺憾去咗日本，差不多20年後嘅今天，如果問我與Beyond之間遺憾事，最遺憾唔係同佢哋打官司、更加唔係後期同三子交惡，而係冇機會完成我同Beyond一同征服日本市場夢想。<br>「如果問我有冇後悔安排Beyond去日本？最近整理番Beyond嘅合約，睇番我同Beyond最後一張合約，嗰張係92年1月1日嘅錄音合約，合約結束日期係93年6月30日。人逃唔過命運！去到日本，Beyond好奇問日本公司佢哋嘅日文名，家駒叫Koma，家強第一時間好大反應話，阿哥你個名唔老嚟，昏迷咩，家駒只係哈哈笑吓，反應冇乜嘢，最後，好遺憾家駒真係昏迷，Koma與英文Coma同音，Coma即昏迷，改變唔到嘅事實！<br>「去到日本發展，我俾日本公司Amuse隱形咗，唔畀我參與，喺家駒出事後，我同家駒已經結咗婚嘅前度女友、同埋家駒嘅好朋友飛咗去日本，去到醫院，日本仔攔住我，話家駒昏迷緊唔見得，第二日睇新聞報道話家駒噚日已經過身，我好難過，與我同行嘅家駒朋友，原本可以見家駒最後一面，但係因為我，而冇得見佢最後一面，呢個係我最難過、最內疚嘅事。」</p><p>《海闊天空》講愛情</p><p>「我相信家駒已經輪迴，開始咗另一階段，如果家駒仍在生，佢一樣都係對音樂好堅持，不過可能會輕鬆好多，唔需要再考慮市場，做自己喜歡音樂，我相信佢雖然已經50歲，但佢未必會結婚，《海闊天空》好多人都覺得係勵志歌，但以我了解嘅家駒，其實係佢對愛情嘅睇法。」</p></body></html>