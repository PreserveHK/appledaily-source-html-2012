<html><header><meta charset="utf-8"><title>谷奶回港　拒泳豪照顧思琦囡囡似足吳帥</title></header><body><h1>谷奶回港　拒泳豪照顧<br>思琦囡囡似足吳帥</h1><p>現年33歲的楊思琦去年中撇李泳豪，被爆戀上前跳水運動員吳帥，上月底還秘密在美國未婚誕女，同時爆出思琦與吳帥分手，她決意做單親媽咪，並堅拒泳豪照顧。剛坐完月的思琦昨日谷奶返港搵奶粉錢，並在微博上載抱着囡囡楊卓穎的照片，囡囡樣子似足吳帥。</p><p>精神奕奕的楊思琦昨早8時多由洛杉磯返港，她除戴上太陽鏡外，也全身黑衣包到冚，但厚衣下仍見豐腴身形，尤其因谷奶令上圍明顯升cup。<br>思琦昨晚在微博貼上抱着囡囡的照片，B女似足爸爸吳帥，思琦留言說：「我們終於回到香港了，雖然有點累！但回到家的感覺很溫暖啊！」<br>思琦決定母兼父職養大囡囡，首要當然是解決經濟問題，樂易玲早前曾爆思琦產後曾擔心獨自撫養囡囡問題，昨早她高調回港，甫落機即大方接受傳媒訪問，也為日後復出鋪路。無綫派出製作資源部總監樂易玲和外事部副總監曾醒明等五人接機，可見無綫非常重視思琦產後復出。</p><p>「養好身子同減肥」</p><p>思琦甫出閘即被約20多名記者團團包圍，她說：「你哋好，今日我返咗嚟啦，首先多謝各位，我知傳媒朋友好關心我，未來日子我會盡最大努力照顧我囡囡，希望佢開心健康，快樂成長，BB係跟我姓。」問到為何不見囡囡同行？思琦說：「已經安排佢之前返咗嚟香港，因為佢太細個怕閃光燈。」<br>問到囡囡的父親可是吳帥？有指二人已分手，問思琦可有聯絡他？她迴避說：「呢啲唔講啦，唔回應。」至於何時開工？思琦說：「希望盡快投入工作，家養好身子同減肥先，瘦啲效果好啲。」</p><p>樂易玲勸聽媽咪話</p><p>有指當日吳帥是楊媽媽介紹給思琦，但現在思琦最終變成這個結局，她說：「總之辛苦大家，要講嘅嘢都差唔多。」可覺遇人不淑？她尷尬回應：「唔回應，多謝大家。」若囡囡將來長大追問生父身份，思琦如何回應？她面有難色說：「唔答啦，我會畀心機照顧BB，等佢識先講，大個咗先算。」經一事長一智，思琦日後是否要帶眼識男仔？她頓時語塞，樂易玲解圍說：「叫佢唔好再咁硬頸，要聽媽咪話，慢慢嚟唔心急，做嘢先。」思琦表示自己一直聽公司話。有消息指吳帥早前到美國箍煲不遂，今年1月突返內地，只是在電話向女友交代有麻煩，不便現身。<br>昨日所見原本擁Ccup上圍的思琦產後升cup，問她是否用人奶餵B？她說：「兩樣交替，家係摸索學習階段。」可會向舊愛豪仔求助或聯絡，思琦說：「唔回應。」思琦接受訪問的10多分鐘，全程緊張緊握兩手，其後她接受無綫訪問時說：「做媽咪好辛苦，個人成熟咗，BB跟咗媽咪返屋企，BB太細啦，咳嗽同少少發燒就已經好緊張。」樂易玲指會讓思琦休息一下，並做facial扮靚，她又取笑拍打思琦微脹的肚皮，樂易玲表示讓BB長大才帶出來見大家。思琦隨即由樂易玲陪同返回清水灣半島寓所，看來是心急回家湊女。</p><p>無綫監製安排角色</p><p>曾起用思琦拍過無綫劇《人生馬戲團》和《天機算》的監製徐遇安，最近正拍攝新處境劇《愛．回家》，他歡迎思琦回來，他說：「家啲角色定晒又開緊工，或者遲啲後面啲線寫到加入新角色，都會考慮搵佢，思琦做到戲，又有天份。」李添勝則說：「有啱角色一定會搵佢。」<br>採訪：胡比、汪芷寧<br>攝影：羅德光、黃文成</p><p>話你知：十年琦事幾番新</p><p>楊思琦入行以來事業和愛情運都麻麻，與李泳豪拍拖九年未能修成正果，中途殺出的吳帥又未能付託終身，出名慳的思琦惟有獨力擔起頭家撫養女兒。</p></body></html>