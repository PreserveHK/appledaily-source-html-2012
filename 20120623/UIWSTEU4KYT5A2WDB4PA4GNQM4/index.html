<html><header><meta charset="utf-8"><title>異性雙噏：都係林海峰的錯 - 盧覓雪</title></header><body><h1>異性雙噏：都係林海峰的錯 - 盧覓雪</h1><p>應該係林海峰嘅錯，因為黃子華係唔講波嘅，而且林海峰呢排真係朝朝孖住鄭兆聰講歐國盃。我身邊亦都多咗一班表演是但噏的人，最弊無一個係林海峰，吹脹！<br>首先，喺漫長的分組賽過程，有一啲極其唔「好」足球嘅人真係咁樣同我講：「先旨聲明，我唔識波，淨係識得碧咸，佢今屆表現好唔好？」叫我點答呢？此時另一人爭住發表：「我好少少，識埋C朗！講靚仔佢哋都真係叮噹馬頭！」哎！只好苦笑忍住唔搭嘴。<br>偏偏好多人喺呢個期間爭住投我所好，見面就講波，以下對話全部真人真事，絕對有出處。「吖！睇咗咁耐，點解仲未見到美斯嘅？」大佬，位於南美嘅阿根廷冇資格踢歐洲國家盃啫！地理常識差定係足球常識欠奉？惟有好心解釋，點知佢仲反駁：「咁美斯又可以踢歐聯？」除了笑到流一公升眼淚，還可以氣到嘔十公升血，再唔係一嘢打爆佢個頭，又或者索性絕交！<br>亦有人知道我捱更抵夜為睇波時，不以為然，竟然話：「係你咁蠢，分組賽使乜睇，等8強緊張啲至睇都未遲。」吓？等8強至睇，咁4強咪仲緊張？既然咁等得，一場過睇決賽咪得咯！諗深一層，呢班分不開國家隊同球會嘅「大賽球迷」，雖然叫人啼笑皆非，但係佢哋一樣被睇波氣氛感染，好似唔講番兩嘴就會俾人話啞嘅咁，即係歐國盃的成功。<br>事實上像我這樣的標準球迷，好不容易捱完個分組賽，家仲欠一場8強賽事，就入4強，然後就係決賽。換言之，距離今屆歐國盃冠軍產生，只剩下4場比賽（不設季軍戰），真係要好好咁慢慢嗒真啲！畀我設計，4強最好係葡萄牙對西班牙，德國對英格蘭，然後係西班牙撼德國，最後德國勝出。當然更樂意一個唔覺意係英格蘭取代咗德國，我諗我真係會發夢都會笑出聲，相信李克勤都一樣！<br>文：盧覓雪</p></body></html>