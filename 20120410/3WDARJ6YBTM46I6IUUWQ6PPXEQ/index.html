<html><header><meta charset="utf-8"><title>煙韌拍拖懶理電燈膽陳柏宇女友激變箍頸黨</title></header><body><h1>煙韌拍拖懶理電燈膽<br>陳柏宇女友激變箍頸黨</h1><p>當年陳柏宇（Jason）在簽唱會上獻唱時突然激凸一度令他人氣急升，成為一時熱話。近年Jason大方公開已有女友符曉薇（Leanne），前日兩人趁假期在銅鑼灣拍拖，Jason跟Leanne不避嫌拖手，女友更施展擒拿手箍實男友的頸，煙韌到暈。</p><p>歌手陳柏宇入行以來緋聞不算太多，先後跟G.E.M.、裕美和HotCha的Crystal傳過，當時Jason未有公開承認戀情。不過近年Jason已大方公開女友是江若琳師妹符曉薇，雙方感情穩定。前日下午3時許，Jason單拖在銅鑼灣時代廣場出現，見他一身便裝打扮，戴帽及孭上背囊，狀甚輕鬆。</p><p>十指緊扣行街</p><p>接着Jason行到隔籬耀華街的時裝店Bauhaus，原來戴上黑框眼鏡的Leanne已在店外等他，同行還有一位中年女士及另一女友人，四人之後行入時裝店shopping，現場見Jason和女友十足糖黐豆般形影不離，揀衫時有傾有講，相當有默契。在店內大約逗留了15分鐘，Leanne已有收穫，隨後四人再一同離開步向謝菲道，雖然Jason已戴帽，不過依然有途人認出，對他行注目禮，而他和女友亦不避嫌在街上拖手，Leanne更施展擒拿手箍實Jason的頸，相當甜蜜。</p><p>面對鏡頭尷尬</p><p>隨後，Jason、Leanne及兩位女友人到三皇冰室，嘆下午茶醫肚，此時記者上前影相，起初Jason女友表現怕醜迴避鏡頭，但後來也大方跟Jason一同合照，問到Jason是否趁假期陪女友？他笑笑口說：「係呀，放假同佢行吓街，拍咗好耐，公開晒！」事後Jason與Leanne就將二人合照放上微博，Leanne更大叫每次不化妝時都會被拍照，認真傷心。<br>採訪、攝影：梁繼光</p></body></html>