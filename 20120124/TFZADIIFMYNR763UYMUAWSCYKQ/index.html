<html><header><meta charset="utf-8"><title>同是孔子後人　幫理不幫親謝雪心轟孔慶東「唔識呢個人」</title></header><body><h1>同是孔子後人　幫理不幫親<br>謝雪心轟孔慶東「唔識呢個人」</h1><p>謝雪心一向對自己是孔子第76代後人身份十分低調，入行時更把原名孔令馥改成藝名謝雪心，對於輩份比自己高的第73代孫、北大教授孔慶東日前失言辱罵港人是狗的歪理，雖然打埋算盤都算一家親，但心姐一於幫理不幫親，前晚接受訪問時力斥孔慶東言論不可代表全部人，她認為做人一定要尊重人，就算小狗都有名字，都值得尊重。</p><p>身為孔子第73代孫的北京大學中文系教授孔慶東，日前在內地的第一視頻新聞網的時事評論節目《孔和尚有話說》中，口出狂言臭罵港人是英國殖民者的狗，辣㷫港人，網友群起圍插。身為孔子第76代後人、原名孔令馥的謝雪心及全國政協委員汪明荃，前晚在荃灣演出完無綫節目《金龍吐艷迎新歲》後，均異口同聲炮轟孔慶東。</p><p>汪明荃要求道歉</p><p>心姐表示有留意孔慶東辱罵港人是狗的言論，她說：「我雖然唔係咁清楚件事，但聽到佢話香港人係狗，自己個心唔係好安樂，始終血濃於水，大家同一條根。」孔慶東身為北大教授卻出言不遜，有教壞學生之嫌，心姐批評說：「老師正常都唔會教學生侮辱人，真係唔可以，普通老師都唔會容許學生咁做。」<br>問到心姐對孔慶東的行為是否非常反感，她說：「好難講，但人一定要尊重人，就算係狗仔都要尊重，狗仔都有名。」心姐都是孔子後人，可認識孔慶東？她說：「我唔識呢個人。」心姐更與他劃清界線，可覺得他的言行有辱孔子後人？她說：「一個人唔可以代表全部，就算孔夫子都希望大家學識尊重同包容，希望大家以和為貴。」<br>心姐指摘完孔慶東，輪到阿姐再鬧：「佢咁講當然唔好，佢有乜根據？反感梗係有。」是否要道歉？阿姐說：「梗係要。」孔慶東的胡言亂語令中港關係更緊張，兩地爭拗更多，阿姐對此說：「呢啲唔係一朝一夕，兩地人民都要諗吓呢個問題，大家文化唔同，我期待新特首可以再關心呢個問題。」</p><p>家英：此風不可長</p><p>阿姐昨日陪老公羅家英在西九大戲棚宣傳粵劇，家英哥也不滿孔慶東言論：「一個人言論唔值得太關注，內地傳媒都唔應該附和，此風不可長，香港人有啲嘢都要檢討，家講和諧社會，咁係點火。好似內地有限娛令（限制港台藝人亮相節目），呢個係保護主義，內地人有權咁做，但香港限內地人嚟生仔又話唔啱，手法唔應係咁。好難無為而治，冇法律要自己生性，冇咁理想。」敢言的黃秋生前日也在微博寸爆孔慶東：「剛看過希特拉的紀錄片，孔王八的言論和希魔甚近。」<br>此外，前晚的跨年晚會非常熱鬧，口碑極佳的無綫劇《天與地》雖已播畢，但熱潮仍未過，劇中四子羅鈞滿、梁証嘉、楊潮凱和張景淳以劇中造型大唱《年少無知》，現場反應熱烈。自稱冇拖拍的周麗淇則希望龍年行桃花運，她呼籲裙下之臣要進取展開追求，她說：「我要叫啲有心人努力啲！」又謂不介意北上覓如意郎君。<br>採訪：文國駿、李珮洳<br>攝影：陳俊強</p></body></html>