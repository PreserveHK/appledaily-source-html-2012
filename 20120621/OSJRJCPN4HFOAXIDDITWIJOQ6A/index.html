<html><header><meta charset="utf-8"><title>私駕路：情侶爭A6　起腳即開</title></header><body><h1>私駕路：情侶爭A6　起腳即開</h1><p>歐國盃開波兩星期，列強表現失準，最對辦的暫時只有德國隊，儘管未知能否再下一城，但身為粉絲的我，當然要瞓身支持！全新AudiA6Avant唔只跑得，用腳仲可以一踢即開尾門，女友仲唔同我爭到底，趁機一腳踢開我獨霸新車咩！<br><br>記者：李鑒泉<br>攝影：黃子偉<br>Model：Kitty@M.SpyModel</p><p>由奧斯爾、湯馬士梅拿及高美斯組成的鐵三角，在綠茵場上所向披靡，效率之高絕非花拳繡腿之流能比擬。同樣地，德國車廠已手執車壇牛耳，以Audi為例，從A1至R8，車系之廣幾乎涵蓋所有車型，針對唔同類型買家。雖然坊間批評Audi車身造型一樣樣，但只要細心留意，從長度足以辨識不同型號，車長差不多5米的A6Avant順理成章被歸納為行政級旅行車，格調都高級啲。</p><p>尾門感應　一踏即開</p><p>A6Avant比房車版僅長11mm，但連同尾廂後的比例，較房車版來得均勻，另一個分別就是代理為新車加裝Sline包圍，一體化家族鬼面罩加雙層裙腳，配以斧頭形LED日光燈，今次連尾燈都換上LED燈泡，更可選配20吋V形輪圈，比原裝17吋更醒目。講開旅行車，又怎能不提容量達565公升的尾廂，原本已能容納29吋大篋，只要拉手掣翻平後座，容量即升至1,680公升，莫講話係旅行篋，就算瞓兩個人入去都仲得呀。但講先進都莫過於A6Avant獨有的尾門感應系統，只要在尾門下用腳一踏，尾門會應聲開啟，在雙手抱滿雜物時尤其方便。<br>而內櫳則是Audi一貫的平實作風，皮座承托力足，中控台佈局相對簡潔，不過作為行政座駕，廠方為新車安裝6.5吋的新一代MMI多媒體介面，無論係用藍牙聽歌定係調整車身各項設定都同樣方便，更甚者是波棍旁有按鈕方便打電話。</p><p>300匹四驅誘惑</p><p>儘管細排氣量直四引擎大行其道，不過始終無損V6引擎的吸引力，3公升版本在機械增壓下馬力達300匹，在七前速S-tronic波箱協助下，0-100km/h加速只需5.6秒。雖然廠方利用AudiUltra技術令車架較傳統輕15%，但加上quattro四驅後車重仍逾1.8噸，表現有交代。AudiDriveSelect又賦予這台旅行車不同的個性，四種模式（Comfort、Efficiency、Auto、Dynamic）改變引擎及波箱習性、轉向敏銳度等，駕駛者亦可自行調校專屬系統，試過以Dynamic配以Smode在觀塘繞道上飛馳，轉數錶僅僅二千轉，感覺越踩越有，過百公里入彎時四條胎都能咬緊路面。提提大家佢都係環保私家車，車價平幾萬元，用來換胎換避震就剛剛好，德國萬歲！唔夠喉？Audi於本周末於海運大廈舉行車展，展出房車版A6外，更有最新的A1Sportback及Q3可供選擇，即場出車有機會攞埋金龍擺設及油券，夠晒吸引。</p><p>AudiA6Avant3.0TFSIquattro</p><p>引擎：2,995ccV6TFSI<br>馬力：300hp/5,250-6,500rpm<br>扭力：440Nm/2,900-4,500rpm<br>傳動：七前速S-tronic，四輪驅動<br>售價：$811,000起（已扣環保稅）<br>查詢：25281862（合迪汽車）</p></body></html>