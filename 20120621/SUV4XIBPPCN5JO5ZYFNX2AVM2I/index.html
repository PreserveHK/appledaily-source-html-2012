<html><header><meta charset="utf-8"><title>自恃做代言人掂過碌蔗龍心闖TVB　搵女陪打機</title></header><body><h1>自恃做代言人掂過碌蔗<br>龍心闖TVB　搵女陪打機</h1><p>言行皆出位的「維園霆鋒」龍心，近日獲邀做onlinegame代言人，他以多個chok爆造型示人。龍心前晚還企圖拿着兩碌蔗硬闖無綫，希望覓得美女返歸陪打機，可惜最終無癮食白果而回。</p><p>網絡紅人「維園霆鋒」龍心，未有因涉嫌性騷擾岑寶兒和仙樂都而人氣跌，反獲onlinegame「3D古龍群俠傳」邀請做代言人，扮演十大惡人，一人分飾歐陽丁和歐陽當。龍心前晚在觀塘拍廣告，他先以「那些年」造型出鏡，他換上校服兼拿着兩碌蔗，狀甚搞笑。之後又換上古裝，又赤膊擺甫士。龍心首次孭飛做代言人，問他酬勞是否幾萬元？他前晚在電話亂噏說：「可能幾十萬，幾百萬呢，吹大佢。」龍心再扮儍自稱酬金有六位數字。</p><p>嚇親羽翹</p><p>雖是電玩代言人，但龍心卻倒米指不愛玩：「我興趣唔大，嘥時間，玩上癮似中晒毒，有女陪咪玩囉，一陣就去TVB等女陪我玩。」提到岑寶兒和仙樂都報警備案指龍心涉非禮，問龍心警方可有邀他落口供？他說：「冇，未有消息。」他笑言要衝擊無綫，他說：「啲女唔見記者唔識反應。」果然拍攝完畢，他便四圍遊，更走入將軍澳工業邨，他先到本報大堂，聲稱找記者，不遂後便轉陣到隔鄰的無綫。<br>龍心吼實女藝人做目標，更把剛出入的羽翹嚇一跳，她前晚在微博留言：「龍心先生拿着兩條甘蔗站在TVB門口，問我們認識他嗎？應該怎麼做？」手執甘蔗的他不但嚇走女，連無綫保安都戴着頭盔上前阻擋，看似怕他的兩碌蔗。對於羽翹不識泰山，龍心嬲爆爆說：「小喇叭，佢話唔識我。」<br>龍心在電視城等到晚上10時多都食白果，他說：「我成日都食自己㗎啦！」結果他落寞帶着兩碌蔗坐港鐵返回東涌寓所，車廂中沒有乘客敢埋他身排排坐。網上遊戲宣傳人員指有意為龍心申請稍後進會展的電玩節造勢，但一切要待會展審批。<br>採訪、攝影：比華利、黃曉程、李志明</p></body></html>