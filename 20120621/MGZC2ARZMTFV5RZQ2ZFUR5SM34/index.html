<html><header><meta charset="utf-8"><title>歐國盃趣趣地：卡斯拿斯快做老襯？</title></header><body><h1>歐國盃趣趣地：卡斯拿斯快做老襯？</h1><p>西班牙可唔可以衞冕歐國盃就未知，但狂牛國嘅傳媒就爆料，話門將卡斯拿斯（右）喺歐國盃收爐後，就迎娶電視台主播女友莎拉（左）過門。有指被邀請去佢哋婚宴嘅陣容都好星光熠熠㗎，除咗沙治奧拉莫斯等國家隊隊友外，網球「泥地王」拿度、F1冠軍艾朗素都榜上有名……雖然講到似層層，但兩位當事人未證實㗎。</p></body></html>