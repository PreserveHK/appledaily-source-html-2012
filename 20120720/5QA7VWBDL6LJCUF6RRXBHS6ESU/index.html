<html><header><meta charset="utf-8"><title>嘉玲爆華仔搵保鑣陪瞓</title></header><body><h1>嘉玲爆華仔搵保鑣陪瞓</h1><p>劉嘉玲前晚透視出席品牌活動，提到內地治安不靖，嘉玲指要請四個保鑣護身，向劉德華睇齊，更爆劉德華曾被fans匿床底嚇親，瞓覺也要保鑣望住。超雲、陳山聰被指紋愛的紋身，舊愛王大業就寸爆指似蠱惑仔、黑社會的「龍虎」味，行為太幼稚。</p><p>劉嘉玲、郭富城、馬詩慧、大生銀行馬清偉女友Winnie及女兒等，前晚在尖沙嘴出席Gucci展覽，劉嘉玲一身透視印花裙，高貴性感，她繼續大談生意經，表示夜店若在香港開分店，要深思熟慮才可以，她又表示想投資搞製作：「拍片就未諗到咁成熟，會想做製作，施南生係我榜樣，我仲爭啲人生經驗。」</p><p>橫店品流複雜</p><p>提到橫店之前爆出女臨記被姦殺案，嘉玲說：「嗰面啲人四方八面咁嚟，係雜啲。」嘉玲更大爆劉德華保安程度嚴密，瞓覺時要安排保鑣坐在床邊梳化，望住才瞓，嘉玲說：「我要同劉華睇齊，學佢請四個保鑣，佢話曾經有fans匿喺酒店房床下底，我都唔驚鬼，係驚人，我遇到嘅話，真係靈魂都飛！」</p><p>王大業寸山聰</p><p>賭王女兒何超雲和陳山聰被發現遊泰慶祝拍拖周年紀念，超雲前男友王大業前晚說：「咁開心？」覺得超雲泳裝身材如何？他說：「好少留意佢身材喎，同以前差唔多，肥咗少少啦。」有指陳山聰為冧超雲，在小腿紋女友英文名的字首「F」字紋身，問他當年有沒有計劃紋愛的紋身？王大業即寸爆：「咁龍虎，唔啱我喎，我成熟唔搞呢啲喎。」記者問他所講「龍虎」是否代表蠱惑仔、黑社會feel，他則藐爆說：「咁上下啦！」<br>此外，超雲昨日在微博沒開名暗寸王大業博宣傳：「吃不到的葡萄我知道有點酸，可真不需要把自己的小器建築在說三道四上。」更直斥他舉動小家、無修養，叫對方管好嘴巴，更暗示他身邊有壞朋友。<br>採訪：林嘉慈　攝影：陳慧安</p></body></html>