<html><header><meta charset="utf-8"><title>我主場</title></header><body><h1>我主場</h1><p>綽號「Honey Boo Boo」嘅美國童星Alana Thompson，前日同屋企人喺阿拉巴馬州睇佢哋至鍾意嘅摔角比賽。Boo Boo得7歲人仔，但鬼咁老積着住斗零踭，佢一入場就好興奮，當正係自己主場企上擂台條繩度擺甫，好彩有人扶住冇仆親。轉頭佢又擒番落嚟向觀眾狂叫，仲凸晒肚腩仔出嚟。Boo Boo之後轉場出席慈善簽名會，佢企上枱拍手跳舞冇時停，真係冇佢符。</p></body></html>