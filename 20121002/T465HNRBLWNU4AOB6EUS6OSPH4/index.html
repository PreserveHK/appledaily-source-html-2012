<html><header><meta charset="utf-8"><title>咖喱牛腩：紅魔少壯難發圍 - 咖喱</title></header><body><h1>咖喱牛腩：紅魔少壯難發圍 - 咖喱</h1><p>咖喱牛腩，有辣有唔辣。牽牛同咖喱將總結每周球賽，見到抵讚嘅事，牽牛定必重重有賞，用幾百字大讚吓佢；但見到抵鬧嘅人，咖喱就會毫不留情，省佢一餐。</p><p>咖喱篇</p><p>噚日針對曼聯輸畀熱刺場波做咗個簡單分析，就係費格遜排錯陣兼用錯人。今日都係講曼聯，但係總結開季呢幾場比賽，講吓費格遜唔識用拿尼同香川真司。雖然香川聯賽入咗兩球，但有睇波都知，香川嚟咗曼聯之後踢得好辛苦，成日要背住龍門攞波，又冇人同佢打短傳，費Sir好似當佢日本版韋碧克咁用。點先可以發揮到香川嘅真正威力？首先隊友要畀波佢用，但最重要係有人喺中間走位入楔，等佢可以餵波。不過，費Sir總係鍾意出一個人去減弱香川，嗰個就係史高斯。史高斯喺度，佢就係老大哥，冇人夠膽唔畀佢發辦，而史高斯鍾意玩長傳，對眼望住左右翼位多過望正前面，所以香川掂波機會就好少。另外，史高斯同卡域克都係鍾意住踢，好少上前，如果香川想搵人喺中路同佢踢吓撞牆，已經少咗兩個選擇，威力都冇咗半。反而香川同湯卡利華、路爾斯安達臣3個後生仔都鍾意短傳走位，3個一齊正選嘅化學作用肯定會大啲。拿尼喺曼聯表現起伏好大，好起上嚟可以做球隊救世主，衰起上嚟就俾人鏟到上天花板。拿尼強於突破，近幾場已經冇咁獨食，但佢始終弱於防守，同埋佢踢右邊好過左邊；其實曼聯可以參考吓葡萄牙個陣，拿尼做4-3-3入面嘅右翼，擁有極大嘅自由度，因為佢有3個體能出眾嘅中場支持，就可以減少回防，踢得會舒服啲。家費查復出埋，曼聯中場唔少體能好嘅球員，只係費Sir唔老唔用，先搞到班當打球員威力大減。文：咖喱</p></body></html>