<html><header><meta charset="utf-8"><title>大陸通行正：直闖深圳富豪飯堂　嘆拳頭大鮑</title></header><body><h1>大陸通行正：直闖深圳富豪飯堂　嘆拳頭大鮑</h1><p>深圳作為中國的經濟特區之一，環境設施早就拍得上香港，就連食肆都有番咁上下數量同質素，Sorry，講錯咗，係一定數量超過香港，質素高過香港幾班都仲得，唔信就帶你闖闖深圳其中一間富豪飯堂。　文、攝：中行線</p><p>究竟有幾富貴？呢間飯堂就叫「金悅軒」，位於地鐵車公廟站之上，唔好誤會呢度好似香港咁係拜神之地，其實佢係商業區就真。而金悅軒亦唔係一間普通酒家，你有幾何見過一間酒樓連地下接待處都有四層咁高，一樓主力係大廳，設計金碧輝煌，亦不失舒服，座位有圓枱、卡位，最特別係有一間存酒室，入面有過千支紅、白佳釀，想飲番杯可以出聲自己揀到啱為止。至於二、三樓，全部做晒廳房，即VIP房，以中國各大城市為名，而最大兩間就係北京同香港，真畀足面。</p><p>講完環境，當然要睇吓佢食啲乜？入得嚟富豪飯堂，幾大都食鮑魚啦，用老雞、金華火腿熬幾日嘅溏心鮑有得食之外，最吸引我就係佢哋嘅日式冰鎮鮮鮑，每隻size都有拳頭咁大，睇靚女拎住想一口咬落去就知夠吸引。至於製法，原來大鮑出自澳洲，隻隻最少都有兩斤重，先用酒家自己煮嘅鮑汁熬足五個鐘，令味道好似啲溏心鮑魚咁，入晒味後再入雪櫃，客人落order再原隻上堂切件，最緊要係價錢唔係貴，¥850有商量。<br>另外，成日見廣告都有賣，「阿乜鮑魚、堂灼響螺片……」，響螺係咪貴嘢就要睇佢有幾大，原因係大隻到可以切片做堂灼真係可遇不可求，不過內地有錢人多，響螺有幾多要幾多，聽大廚之一李莉芳講，一般三、四斤就日日都有供應，但要五、六斤以上就真係要提早講定，難搵之餘仲大把人爭。」聽李大廚邊講邊示範，但試食之前問吓價錢先，原來都係¥700左右一片，唔係貴呀，香港價一片分分鐘都$1,500左右，平成半㖭啦！</p><p>雪蛤花膠夠晒補</p><p>食完鮑螺，都係搵啲補品填吓肚先，賽螃蟹就食得多，用雪蛤做嘅賽螃蟹又真係未食過，而且每粒雪蛤晶瑩剔透，女士一流補品。補湯方面，花膠老雞螺頭燉湯，花膠認真多，骨膠原重，老雞、螺頭夠滋補，湯味濃，聽醫生話飲湯食埋湯渣，一定會致肥，不過，唔食又真係對唔住自己。<br>聽行政總廚周國堅講，「嚟呢度食飯都有不少香港中產，下午見佢嚟飲茶食飯，之後玩到夜晚再食過！」咁又係，呢度食得豪，不過都平一半，下午茶市更撞口撞面都係香港人啦！</p><p>金悅軒海鮮酒家</p><p>地址：深圳深南大道6013號中國有色大廈　<br>電話：（86）755-8886 8880<br>交通：乘深圳地鐵車公廟站C出口，或福田口岸乘的士8分鐘左右。</p></body></html>