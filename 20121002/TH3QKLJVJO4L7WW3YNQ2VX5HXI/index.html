<html><header><meta charset="utf-8"><title>蘋機會：旅牌出大袋　iPad自由行</title></header><body><h1>蘋機會：旅牌出大袋　iPad自由行</h1><p>大概A4紙大小嘅10.1吋iPad，拎在手四圍走，的確唔係咁方便！尤其鍾意周遊列國嘅你同我。如果行李箱提供平板專用層格，拉出手柄即拖埋衫褲鞋襪一齊走，你話幾好！今日介紹幾款專用來放置iPad嘅行李箱和手袋畀大家，飛甩傳統硬殼保護，去旅行之前，記得帶埋佢喎！　記者：陳國輝　攝影：劉永發　模特兒：Karzier@Zmodel</p><p>行李箱　厚內櫳防撞</p><p>經常搭飛機旅遊公幹嘅OL，應該也聽過KIPLING呢個牌子！旗下City Business系列嘅Medellin 50，外層係柔軟嘅防水布料，內層係紫和橙紅色嘅monogram花紋，設計上似專為女性而設。可能你會問，佢體積咁細，又無防撞防花嘅超硬淨物料，點入機艙先？唔怕話你知，實情佢屬於跟身旅行箱，打開拉鏈，內櫳除咗可放衣物、日常用品之外，還具備一個魔術貼特厚層格，你唔只可放置一部15吋Notebook入去，也適合擺放iPad、Note 10.1等平板電腦，就算走過較震動嘅路段，亦唔驚會撞花或刮損機身，保護性能特強。拉起伸縮式手柄，即可隨時拖住行，啱晒鍾意帶電子產品出差嘅女士。<br>另一款半行李箱設計嘅Asween，十足公事包手袋。內櫳具備特厚層格，專放置電子產品，並提供手挽，但你亦可改用收埋喺拉鏈嘅伸縮式手柄，底部具備兩輪，可輕鬆拉住行走。</p><p>輕便袋　放兩部板腦</p><p>至於平日出街，當然唔會拎住行李箱咁誇張！原來斜揹袋亦提供專放平板電腦嘅款式畀你揀，例如呢款Cote&amp;Ciel Tablet Kit Bag，拉開一睇，便發現內櫳兩側採用好特別嘅V形設計，每邊各可放一部iPad及任何10吋或以下嘅平板，玩齊iOS及Android兩大機型都無問題！入面還有一個小拉鏈，可放置記憶卡、USB手指等小物件，好貼心。此袋提供黑、銀、灰及深灰四種顏色，無任何monogram花紋，睇落比較沉實穩重！ </p><p>潮味手挽袋</p><p>公事包或手提袋，由於可放置個人物品，一般體積比較大；相反，如果要揀一款剛好放得落iPad 嘅小手袋，可留意Cote&amp;Ciel的iPads Soft Tote，佢特點係超薄身，而且用柔軟及可保護iPad的物料製造，提供三種顏色。$380（b）</p><p>斜揹夾棉袋</p><p>喜歡Casual一點的設計，可以考慮KIPLING DigiTouch C。咪睇佢外形係一個普通斜揹袋，內櫳其實採用柔軟尼龍以及夾棉外層製作，剛好放得落一部iPad，仲提供充份保護，至於芥黃色啱唔啱你口味，咁就因人而異。$850（a）</p><p>收納袋　鬥彩鬥潮</p><p>在12月份，KIPLING仲會推出一款全新銀色設計，尺寸僅24×19cm的iPad袋，相比公式化造型係咪多點新鮮感呢？<br>鍾意換色襯衫，Cote&amp;Ciel就提供一款勁多顏色嘅iPad Zipper Sleeve。佢以灰色作主調，並可配搭紅、橙、藍、黑等不同顏色嘅拉鏈和內櫳，而外層物料更提供輕微防雨水功能，下雨天拎出街都唔驚整壞啦！</p><p>同場加映：Samsonite反傳統出套</p><p>擁有100年製作行李箱歷史嘅Samsonite，也推出專為流動板腦而設嘅全新系列Leora Portfolio。不過呢次唔係保護行李，而係iPad。佢表層採用聚胺酯物料，內層採用微纖維，並可由保護套搖身一變，成為方便煲劇嘅座枱支架，雖然款式普通啲，但始終由知名行李箱牌子推出，買個信心都值嘅！</p><p>（a）KIPLING（ http://www.kipling.com） <br>（b）Morgan Power（2827 2881）　<br>（c）捷成消費品（2926 2300）</p></body></html>