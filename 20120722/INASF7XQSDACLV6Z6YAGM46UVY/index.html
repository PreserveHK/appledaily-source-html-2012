<html><header><meta charset="utf-8"><title>中門大開：條氣Chok住 - 添馬男</title></header><body><h1>中門大開：條氣Chok住 - 添馬男</h1><p>建制派頭領吹出港澳辦王光亞南下會面，傳達訊息，呼籲各建制派顧全大局，唔好在九月立法會選舉時抽乾振英水，主任南來高調做政治工作，可見在中央眼中，對特區開局亂象好擔心。</p><p>梁營改組一役　折騰建制</p><p>王主任總算實事求是，據說他表示振英上台，未經長期醞釀，叫大家畀時間畀機會。其實眾所周知振英政治基礎在建制內毫不穩固，唔單止冇朋友，仲有好多敵人。一場強推五司十四局拉布戰，更為振英樹立更多建制敵人。民建聯、自由黨、工聯會力抗拉布三子，消耗極大，但表決打尖時竟毀在梁營大將陳茂波之手。他本篤定當副財政司，但為保自己政治道德形象，竟然不去投票，而振英頭一炮，就是差一票而打唔響，開壞了頭，勢弱之下，一上任便全線崩盤，形成今日困局。始作俑者是梁營，折騰不休之後功敗垂成，也是梁營，你話建制派條氣點會順。<br>建制派同振英非敵也非友，各自按政治利益辦事是常態，而振英至今出台之派錢方案，如居屋二手轉售免補地價，倉卒上馬，政治及政策評估欠奉，造成居屋樓價急升，根本全無效益，你叫建制派點去支持。又好似十八區親民Show，毫不聚焦，傳媒負面報道居多，建制派又要做樁腳，又要俾人插，你話條氣又點會順。</p><p>為保選情　或與振英割席</p><p>九月前選舉大過天，立法會失利，對政局影響更大，若強行逼建制派挺梁，在政治策略而言絕不可取。唯今之計是要將七月一日至今三星期，那種不斷選舉、不斷進行政治公關活動的施政作風改弦更張，為熱廚房降降溫，令建制派政黨喘喘氣。只要振英不斷Campaign，就等如不斷向泛民輸送子彈手榴彈，也令特區政治升溫，建制派為求自保無可避免要同振英切割。<br>五司十四局已是一次深刻教訓，假如交了學費乜都學唔到，反要建制派在選戰關頭作遷就，最終影響選情，值得嗎？<br><br>添馬男</p></body></html>