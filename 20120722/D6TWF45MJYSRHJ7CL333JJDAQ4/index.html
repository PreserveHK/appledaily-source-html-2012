<html><header><meta charset="utf-8"><title>千萬贊助豪揸積架七項女王勁吸金</title></header><body><h1>千萬贊助豪揸積架<br>七項女王勁吸金</h1><p>唔好以為剩係踢波打籃球先搵到大錢，英國七項全能女選手恩妮絲（JessicaEnnis），今年剩係贊助合約都值成100萬鎊（約1,200萬港元），可以話係吸金女王！</p><p>26歲嘅恩妮絲家每日都加緊訓練，以應付倫奧，睇佢出入嘅交通工具就巴閉嘞，係英國名牌積架XKR跑車，價值78,930鎊，差唔多成100萬港紙一部；不過，其實恩妮絲一個仙都唔使出，因為架車係積架送嘅。</p><p>贊助商間間猛料</p><p>睇番佢啲贊助商，間間都好猛料喎，除咗積架之外，adidas呢啲運動名牌當然走唔甩啦，另外仲有英國石油、英國航空、跨國保險集團Aviva、名錶Omega、護膚品Olay等等；加加埋埋今年贊助收益有成100萬鎊咁多，相當和味，而其中以Adidas最大手筆，一年贊助費高達32萬鎊。<br>咁得贊助商歡心，其中一個原因，係恩妮絲都相當識幫自己包裝；啱啱就為男士雜誌《GQ》拍封面，增加曝光率，唔怪得贊助費年年上升啦。佢上年先得70萬鎊，今年已升到100萬；仲有專家估計，如果佢拎埋奧運金牌，下年贊助費肯定過百萬，真係富貴過唔少英超球星！</p><p>七項全能金牌大熱</p><p>而且恩妮絲本身極有實力，可以話係最頂尖嘅七項運動員。佢今年喺奧地利格齊斯嘅比賽，造出6,906分，係歷史上第8位做出超過6,900分嘅選手；同時亦係今年最佳成績，所以佢絕對係倫奧嘅金牌大熱。</p></body></html>