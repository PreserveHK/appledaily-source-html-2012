<html><header><meta charset="utf-8"><title>疑似婚戒曝光Baby無錫別墅慰曉明</title></header><body><h1>疑似婚戒曝光<br>Baby無錫別墅慰曉明</h1><p>楊穎（Angelababy）為箍緊坐擁億萬身家的男友黃曉明，日前又被發現專登飛抵無錫偷會愛郎。Baby被發現與曉明穿上情侶裝前後腳離開別墅，右手無名指更戴上鑽戒，未知是否要趕做龍年新娘！</p><p>現年34歲的黃曉明和23歲的楊穎拍拖三年來愛得低調，兩人雖然正值事業高峰期，但仍會忙裏偷會，爭取時間談情說愛，Baby繼早前被發現在北京探班後，日前又被拍到到無錫送暖。</p><p>前後腳入禁區</p><p>曉明早前在無錫趕拍古裝劇《精忠岳飛》，劇中有不少武打場面，吃了不少苦頭，幸好苦盡甘來，女友十分體貼，一有時間便親往探望。大清早，戴帽的曉明被發現率先步出別墅，神情自若，助手搬完大堆行李上車後，與曉明戴情侶帽、素顏戴黑超的Baby尾隨其後，極速坐上七人車，與曉明一同直奔往機場。</p><p>冇意內地創業</p><p>抵達機場後，曉明和Baby提高警覺，分頭行動互不相見。等到悶的Baby不時打呵欠，期間被發現在無名指上戴着一隻鑽石戒指，未知兩人是否已閃婚。完成登記手續後，曉明和Baby一前一後入閘，對他們來說，可能要入到禁區大堂內才是較安全之地。<br>Baby近年積極學做生意，在港開設美甲店及cafe，最近傳有內地投資者睇中Baby人氣，有意跟她合作開連鎖式美容店，初期計劃在上海開30間分店，而目標是50間，望將Baby打造成美容女王。不過，身在北京參加電影節的Baby昨日否認：「嘩！多謝晒，咁睇得起我，暫時冇呢個計劃，只想專注搞好香港生意。」問到可會與內地人合作搞生意？她說：「要睇質素，費事做衰自己個名。」Baby經理人Kim補充說﹕「希望唔係呃人，有人想借Baby個名去宣傳，因為我哋從來冇傾過。」<br>撰文：丁寧</p></body></html>