<html><header><meta charset="utf-8"><title>蘋機會：4.7mm激薄間隔　劏房變套房</title></header><body><h1>蘋機會：4.7mm激薄間隔　劏房變套房</h1><p>以前玩《無雙》，《高達VS》等對戰遊戲，最怕夾硬將電視畫面一分為二，屋企睇緊嗰部40吋大電視，慘變得番一半！呢鋪LG夠醒目，新推嘅LM9600貼心地加入DualPlay功能，戴上「特製」3D眼鏡，就可將一分為二嘅逼狹「劏房」畫面，變成獨霸一芒嘅豪華套房，同場隻揪都玩得更舒服過癮！<br><br>記者：陳國輝<br>攝影：陳盛臣<br>Model：Shiya@GME淘女郎</p><p>全Game支援</p><p>如果有留意Sony、Samsung最近賣街嘅3DTV，應該都聽過類似技術，LG呢部LM9600就係利用左、右眼來分辨3D深度嘅原理，追加一款齋提供左或右眼嘅「特製鏡眼」，變成一芒兩睇，講技術原理，可能你認為又係新瓶舊酒之作，但無疑感受過雙打樂趣，一定會俾呢項DaulPlay功能深深吸引！<br>我哋即場試玩Xbox360名作《GearofWar3》，由於採用上下分割雙打，其實睇得幾辛苦，好彩將電視轉成DualPlay模式，畫面便「二變一」，Player1及2各自有全屏幕顯示，視覺震撼倍升，唔怕因對方郁動而受騷擾，連開槍瞄準都易好多！最重要係純電視硬件功能，毋須遊戲特別支援，乜Game都玩得，而且運作流暢，無乜殘影，唯一問題係畫面「夾硬」拉大，解像度因而降低，而且有點變形，不過玩得爽就唔好咁奄尖喇。</p><p>激薄技術恍如無框</p><p>如果你經常留喺屋企，或鍾意約埋班Friend打機，DualPlay當然好用！但咪忘記LM9600本身亦係一部3D電視，佢提供1080p高清立體畫面之餘，今次並加入CinemaScreen技術，簡單啲講，即類似戲院銀幕嘅無邊框效果，呢款電視嘅屏幕與邊框距離只有4.7mm，夠晒薄，最緊要視覺觀感逼真，唔會有條明顯黑邊影響心情；另加埋3DSoundZooming音效技術，將聲效也模擬出不同層次嘅感覺，就算家中無位駁大喇叭，一樣有靚聲享受，難怪現場試睇一段《變形金剛》，人聲與機械聲會有多種層次效果。</p><p>纖薄速睇</p><p>LGLM9600$43,980</p><p>屏幕闊度：55吋<br>解像度：1,920×1,080<br>影像：20級強度3D效果、CinemaScreen技術<br>音效：兩路五單元喇叭、3DSoundZooming技術<br>查詢：LG（35437777）</p></body></html>