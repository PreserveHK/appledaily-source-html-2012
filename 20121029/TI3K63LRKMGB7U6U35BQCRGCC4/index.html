<html><header><meta charset="utf-8"><title>食字部：染橙哈囉喂　型南把鬼火</title></header><body><h1>食字部：染橙哈囉喂　型南把鬼火</h1><p>仲有兩日，就係大家最愛整古作怪嘅萬聖節！看着一街南瓜鬼怪面譜，究竟係點解？相傳萬聖夜起源於愛爾蘭的塞爾特人傳統，因十月最後一天是夏終、冬來的重要標誌，此日又稱「死人之日」，會有各種惡鬼出沒遊走人世間，所以這一晚會格外危險；為嚇走惡鬼，塞爾特人會戴上恐怖面具，後來演變成時令最豐收的南瓜作面譜，放於門前嚇退惡鬼；我知大家間屋豆腐膶咁細，一定無碇擺南瓜，不如一口吃下去，應節得嚟又實際！　記者：朱崇德　攝影：潘志恆、蔡家輝、譚盈傑、朱崇德模特兒：Ruby</p><p>We  火燄南瓜</p><p>萬聖節！我知大家都想蒲老蘭，排四五粒鐘，仲要同一大班老外同國內遊客逼住飲酒！係有氣氛，不過真係攞苦嚟辛！尖東嘉芙，係呢兩年彈起嘅飲酒新潮聖地，最重要係一帶都係Young場，當晚扮鬼扮馬一定玩到癲！<br>話佢走得前唔係無原因，坐低，$880大酒、$220一Set啤酒，正路價、唔使驚第二朝起身頭痛！想點酒時，靚仔酒保Lego哥已經拎咗一盤Shooter過嚟：「試過一張刀（一副啤牌）玩四人鬥地主嘛？拎紅鬼、鑽石三係地主一方，餘下兩家是佃農；三條一炸、四條二炸、孖鬼三炸、飛機（兩個連着三條）四炸、連着兩個四條五炸……開局前打骰決定互換一至五張牌。」我都係常蒲吧之人，不過真係未知呢種玩法，當12炸！我同攝記每人六杯Shooter落肚之際，Lego哥再拎出將於萬聖節當天提供的特飲！<br>劈場好少玩Cocktail，不過We有點不同，靚仔到有點似當年後生版反町隆史嘅Lego，入行亦是一個傳奇：「第一份見水吧冲奶茶，點知竟然要我返夜晚，冲嘅第一杯變成係Long Island同Dry Martini！」不過佢師傅都話佢有調酒天份，出道幾年，就攞咗酒行私人舉辦嘅調酒師比賽冠軍：「每人只可飲一口已調好的Cocktail，你要喺幾十支酒度，搵出佢用咗邊幾支同正確份量，當日我係似100%完全同味取得冠軍！」唔講唔知，佢仲有一個睇人估酒嘅絕技：「一個好嘅調酒師，要平時留心客人點酒，例如愛飲百威會喜愛淡口味、嘉士伯喜愛重口味……知道佢啲口味，就可以調出啱佢嘅酒；雖知Classic如Dry Martini，只係由兩種主酒調成，不過份量比對，要看人的喜好同接受能力，而相對作出加減，所以每杯都有唔同！」</p><p>Dada Bar　嚇鬼Look</p><p>蒂樂文娜至Yeah嘅Dada Bar，萬聖節當日一樣有鬼聲鬼氣Cocktail特飲，雖然未有加入南瓜內，不過造型真係好鬼嚇人，以荔枝、藍莓做成眼球的Bloodshot Eyeball，再以草莓伏特加酒做成結冰的血漿；Chilling Night in Cemetery絕對是挑戰膽量之作，以紅莓絲放杯面做成一條條的血蟲子，再在Vodka酒底下加入大量碎冰，令你極度心寒；及以蘋果做鬼爪作點綴的Devil's Stick；不過講到恐怖指數最高的，係以香桃烈酒作底，再以針筒唧成大腦狀的Floating Brain，喝下來雖知只是咖啡甜酒，不過相當形神俱似，唔止考你膽量，亦是酒保考牌之作。</p><p>The Backyard　急救甜血漿</p><p>講香港夜蒲點！又點少得旺角先？不過旺角一帶酒吧多為劈場，好多人會留意喺朗豪酒店L樓層——The Backyard，鬧市半空的空中花園、近百座位的藤織梳化，在半露天的巨傘下，吹着夜風的清凉，這種清靜閒適感，還是身處旺角嗎？在這裏坐鎮的，是旺角朗豪酒店首席調酒師Jackie，佢剛以香港代表身份，出席北京世界性調酒師比賽！論創意同玩味性，係絕對的震撼！<br>「10月31日當夜，我哋做咗兩杯Halloween特色雞尾酒！味道會帶少少甜，想大家甜蜜蜜感受節日氣氛！」至於這裏嘅特飲，只會招待提早訂位的人士（需要在訂座時講清楚想要邊杯），一句！早訂早享受！</p><p>FINDS　嚐北歐濃湯</p><p>在蒂樂文娜另一間餐廳FINDS，可找到了一個北歐森林的萬聖節，天花的一坑坑木排，營造出北歐樹林的幻象，變色的LED吧台，更添奇幻的色彩，主理該店的行政總廚Jaakko，是100%的芬蘭人，放在桌面的，是一碟特製巫婆湯：「其實北歐人，對萬聖節感覺比較淡，不如歐洲其他國家般狂熱！」不過問起雕南瓜，Jaakko都笑笑口，話年年都有整，而且仲將之名為Pumpkin Party：「去年我就同30多個朋友一齊玩雕南瓜，一杯酒、一張刀！說說笑笑玩玩，原本一個多小時可完成的南瓜雕刻作品，最後五、六個鐘先完成！」其實Jaakko是雕南瓜高手，雖然今次訪問未見其大作，但如果31號晚大家出席佢個「FINDS萬聖節套餐」，大家或者可一見其手筆。<br>萬聖節當日提供的套餐分為三道菜（$398）及四道菜（$468）兩種選擇，而且好多都十分應節地以南瓜入饌，而且飯後還有餘興節目，就係大家可到樓上的Dada Bar享用免費的Vampire's Blood Shooter、Spirit的Live Band及萬聖節化妝服務！絕對係有得食、有得玩之好地方！</p><p>巫婆湯</p><p>入口比吃上原件南瓜更鮮美，原來南瓜先焦烤才打成湯，所以焦香味特別濃烈！不過此湯聰明之處，係將之打成泡沫狀，入口輕盈而舒服。</p><p>FINDS萬聖節套餐</p><p>三道菜$398/c<br>四道菜$468/c</p><p>熊場　日食忽然染橙</p><p>呢排喺尖東放題界彈起嘅熊場，雖然日日排晒隊，估唔到萬聖節都會玩吓嘢！老老實實，玩日式放題嘅，好多都用平嘢作招徠，要做特別萬聖節特色大餐，會加大好多Workload，所以好多人都唔肯，大廚龍哥話：「正如我哋之前玩踢爆其他平價場，好多場以鱸代鱲、以鱆紅代油甘一樣，我哋係真係好有Heart為大家服務！」餐廳一直以魚生作主打，壽司、刺身種類超過五十多種，出名以鮮魚同真魚作放題，不過講到最舒服，都係佢坐到廿多人的大陽台，以環境嚟計，真係唔太多香港放題場有咁好環境！<br>不過佢哋個萬聖節大餐都好特別，要喺萬聖節當日晚上十點過後先有得食！「其實好簡單，就係將原本嘅放題食品，變成為南瓜變種食物！」據知佢哋現時只公開五種，如果你去到，可能隨時加碼！「例如我哋做的海鮮粥，就改為魔爪南瓜粥，到上枱時，大家忽然見到碗粥變成好橙色，應該會幾驚訝！」天婦羅、沙律、壽司卷都會玩晒南瓜特色，不過最特別都係佢個南瓜冷麪，由平時的稻庭烏冬突然變橙：「其實是特別訂製的南瓜手拉麪，平時香港比較少見，要從日本特別訂製！」不過我覺得最重要係，十點過後消夜時段，係全晚收費最平$168：「食飽飽！樓下就係赫德道酒吧街，繼續狂歡Fever過萬聖節就啱晒！」</p><p>萬聖節放題</p><p>成人$168/f、小童及長者$128/f</p><p>日本南瓜最清甜</p><p>現時香港市面，主要可以買到三款南瓜！大家最易認應該係《哈利波特》中經常登場的橙色南瓜（有人叫番瓜）！不過佢嘅味道比較淡而寡口，外國人喜愛將之作雕刻或作南瓜批！如果你諗住今年都雕番個，記住雕完後的三兩日後最好食咗佢，咁樣就唔浪費啦！<br>至於扁身、翠綠的，是日本南瓜，味道清甜，而且皮薄又滑嫩，係作天婦羅的首選！不過現時國內及台灣都開始種植，如果想分真假，是否來自日本，只要你破開個瓜，見到綠色的皮只有幾毫米超薄的話，先係真貨；如果買咗返去先知俾人呃咗，我都幫你唔到，只好叫你下次唔好幫襯！<br>至於欖形的，則是台灣南瓜，不過是當地的本土貨，據知先前兩種都是地上種植，所以較肥大；至於這種台灣南瓜，由於是樹上熟的，所以地少亦可以種很多，價格會比較平，而味道只屬一般般，界乎日本南瓜與番瓜之間，而且皮特厚，肉身較淺薄。</p><p>青瓜練雕功</p><p>南瓜動輒上百元一個，如果第一次雕就用佢，雕錯了成本風險太高，其實如果想練習嘅話，可以先從青瓜或意大利瓜着手，因為它們較軟身，比較容易落刀及易於控制！另外Jaakko亦提提大家，雕瓜果是由內而外的，外皮線條固然重要，如果想放蠟燭的話，中間果肉部份都要偷空多啲位，那樣會加大透光能力，南瓜燈籠會更靚。</p><p>彩繪南瓜唔使煩</p><p>如果自問並非手作之達人，咁大家唔好浪費時間，走一轉city'super啦！佢除咗有一般大南瓜賣，佢仲有一啲細細個的南瓜仔，在上面已經畫有公仔面譜，想應節？真係唔難囉！不過咁，手工嘅就一定貴，$96個彩繪南瓜，同普通一個$98大南瓜，價錢相若，但尺寸係加大碼及加細碼之比，繁忙嘅香港人，有時為方便係要使啲錢喇！</p><p> Trick-or-treat 今年興買餅</p><p>萬聖夜另一主要活動就係Trick-or-treat！雖然香港小朋友比較少玩，但外國嘅小孩會裝扮成各種恐怖鬼樣，逐家逐戶按鄰居門鈴，大叫「Trick-or-treat！」當然醒目嘅，呢一日大家都會入定啲糖果孝敬呢啲大老爺，否則臭雞蛋侍候！今年南瓜造型糖果有好多，但如果你想搵真南瓜味嘅糖你就可以死咗條心。大膽講句，普遍主流超市，我連南瓜汁都買唔到，不過今年好似出多了南瓜形曲奇餅，食落無糖果般膩味，係糖果嘅另一選擇。</p><p>鬼怪萬聖節食品精選</p><p>Finger Food in Blood $88/c</p><p>a. We（2311 9611）<br>尖沙嘴漆咸道南53-55號嘉芙中心六樓<br><br>b. The Backyard（3552 3250）<br>旺角上海街555號旺角朗豪酒店L樓層<br><br>c. 蒂樂文娜（3763 8888）<br>尖沙嘴金巴利道39號<br><br>d. 一田（2694 1111）<br>沙田新城市廣場三期二樓及三樓<br><br>e. city'super（2375 8222）<br>尖沙嘴海港城三樓<br><br>f. 熊場（3100 0004）<br>尖沙嘴赫德道四號THE HART二樓<br><br>g. 海洋公園（3923 2323）<br>香港仔黃竹坑道180號</p></body></html>