<html><header><meta charset="utf-8"><title>隔牆有耳：狼爸玩潛水　謝絕紅派對 - 李八方</title></header><body><h1>隔牆有耳：狼爸玩潛水　謝絕紅派對 - 李八方</h1><p>「狼爸」李剛十．一當晚，喺「狼仔」狼振英陪同下去到瑪麗醫院探望海難死傷者後一夜成名，蜚聲國際，否則點會有外國傳媒刊登網上熱傳嘅「小英子」陪「慈禧李剛」出巡惡搞圖呢？絢爛過後，李剛卻刻意歸於平淡，八方發現李剛喺呢個月幾乎絕迹公開場合，「潛水」為樂，可能係：人怕出名豬怕肥。一向好鍾意出外social嘅李剛，近月幾乎絕迹公開場合。八方翻查一向詳盡記錄西環官員出席大小場合嘅左報，發現李剛自從俾人話佢以太上皇姿態、干預香港事務後，公開露面嘅曝光率插水式下跌。</p><p>本月僅露面4次</p><p>佢喺10月只係出席過僅僅四次公開活動，兩次係中央喉舌媒體成立嘅周年紀念，唔可以no show，另外兩次就係中國電影展2012晚宴同埋文化藝術界國慶酒會，都係唔到唔得嗰隻；其他唔少紅色派對，中聯辦都派出其他代表出席，冇李剛份，唔知係咪李剛都唔想去呢?相比海難前，李剛9月份一口氣出席咗成八個活動，比起今個月足足多咗一倍；同2009年嘅10月嘅高峯期比較更加差天共地，當年李剛一個月公開現身逾10次。有政界中人都覺得，李剛近期好似潛咗水咁噃，冇理由喺國慶月都唔蒲頭㗎，覺得事件都好唔尋常！雖然冇人知道點解李剛忽然愛上「潛水」？但斷估都係想避吓風頭，費事再勾起市民對佢嘅海難傷痛回憶啩。mailto:pf_lee@appledaily.com</p></body></html>