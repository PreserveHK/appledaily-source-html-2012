<html><header><meta charset="utf-8"><title>職場慧眼：皇帝唔急 - 張慧敏</title></header><body><h1>職場慧眼：皇帝唔急 - 張慧敏</h1><p>這幾日不斷再有消息傳出有歐洲跨國大銀行將會大幅裁員，美資大行早經已開始行動。一直積極招聘出手搶人的中資銀行，亦接到柯打準備「交人」名單，連本來用過牆梯走法律罅用合約形式或臨時短期請的員工，一個都不能留全部都要走。金融銀行業的就業前景究竟有幾險峻可想而知。只是目前樓股市皆旺，個個有錢賺之下，香港人未驚過而已！</p><p>辛苦返工為乜？</p><p>不少去年經已被裁的依然十分「老定」，有的甚至決定轉行全職做買賣，因為既自由還要賺得多過份糧，咁辛苦返工為乜？所以即使有工找上門，人工企硬要加三成。對於這些身家豐厚的被裁者，我除了唔抵得之外，實事不關己。不過當連根基都未有、初出茅廬年輕人亦抱着這種心態的時候，能不着急？話說阿姐銀行自去年開始全面停止招聘，辭職走的亦不能填補，所以只好請合約員工頂住，由於完全沒有任何福利又想留得住人，這類臨時工的人工會一般比較高。碰上一個因part time修讀碩士不介意做合約的，阿姐不知幾高興。可惜收到指令要他「起身」，阿姐見他做事還算不錯，做好心問我可不可以幫忙。記得大哥講過想要個肯學肯做的新仔，心想可以做個順水人情醒畀大哥用。和這位仁兄聯絡上之後我問他希望待遇如何，他答兩萬！阿姐給他多少？萬五連補水，底薪萬三，補多句轉工當然要加人工！我即時說不適合，因超越了預算。他問我究竟出得幾多，如果冇乜壓力做得開心其實都有得傾嘅，開價梗係要開高先啦，大家慢慢傾囉，冇理由先行自貶身價。再講，他炒賣很有一手，年來搵埋唔少，他其實一點也不急！張慧敏 http://www.facebook.com/HKcareerdoctor </p></body></html>