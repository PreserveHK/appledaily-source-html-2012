<html><header><meta charset="utf-8"><title>就業性大學排名 - 左丁山</title></header><body><h1>就業性大學排名 - 左丁山</h1><p>一年到終世界上有不少大學排名榜出現，令大學又愛又恨，愛者，如果大學位列前一百名，前五十名，前十名嘅話，校長面上貼金，校友開心，學生與有榮焉，出去搵工都大聲啲，大學籌款亦昂起頭，唔似沿門托缽；恨者，就係各評級機構列下啲評級條件令大學不敢不從，精仔學校依足嚟做，肯定會有着數，但如此一來，大學豈非為排名而活，本身獨立自主性何存？因是之故，美國有一啲文理學院（liberal arts college）拒絕玩排名遊戲，威水大學如芝加哥大學亦曾拒絕一份已經不再發行印刷版本嘅雜誌《美國新聞與世界報導》嘅排名填交資料工作，於是排名下滑，但芝大後來受不住校友壓力，幾年前願意同呢份雜誌合作番，立即打入成美國十大。<br>玩遊戲有規則，譬如有報刊大學EMBA排名嘅條件之一係大學國際化，於是大學聘用多幾個外籍教員與招收外國學生；條件話要注重性別均衡，於是請人時故意聘請多兩三個女教授；條件話教員要全部係PhD（博士），於是老經驗如退休大賓架，呢類實戰經驗豐富但無博士學位嘅教師會被割愛，諸如此類，做到足之後，大學EMBA排名立即升級。<br>又有一份排名榜出籠嘞，就係國際先驅論壇報嘅2012 Global Employability Survey（全球就業性調查），報紙委託巴黎顧問公司Emerging及德國就業顧問公司Trendence，從五月十八日至六月十日向全球2500間公司及2200個國際CEO及經理調查，請佢地根據學生之就業能力（employability）為全球大學評級，所謂employability，就係佢地心目中之語言重要性（英語、中文、法文……），學生之地域關係，軟實力（如team player）等等等；結果如何呢？前十名大學係人都識，估中冇獎，就係哈佛、耶魯、劍橋、牛津、史丹福、麻省理工、哥倫比亞、普林斯頓、倫大帝國學院、法蘭克福哥德大學。第十一名，北京大學囉，中國大學上榜嘅有北大（11）、復旦（28）、上海交通（44，去年139，今年大躍進）、清華（84），中國香港有冇大學上名呀？有嘅，就係科大（46）！中文大學呢，不入前100名，只係名列109，與科大相距甚遠。咦有冇睇錯，港大去咗邊，將份名單睇咗三次，港大不入前150名之內，港大仲未搵到新校長，唔駛理會呢份就業性排名啦。<br></p></body></html>