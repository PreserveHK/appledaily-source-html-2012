<html><header><meta charset="utf-8"><title>蘋機會：鬼Game消暑　越玩越心寒</title></header><body><h1>蘋機會：鬼Game消暑　越玩越心寒</h1><p>天氣又悶又熱，開盡冷氣都硬係無料到，反而早前嘅惡搞影鬼Apps為大家增添不少寒氣。今日推介三款驚慄遊戲，打頭陣高清重製嘅《零：真紅之蝶》，加鬼加結局不特止，配合Wii手掣扮相機玩法，逼你不時舉手掣「影鬼」，又確係將恐怖Game推高一層次。<br><br>記者：許福合<br>攝影：陳盛臣<br>Model：Kimberley@PureModels</p><p>高清畫面更嚇人</p><p>講起恐怖遊戲，不計喪屍類，單靠氣氛嚇人的殿堂級遊戲，《零》系列一定係首選，而《紅之蝶》由兩位雙胞胎姊妹任主角，挑戰玩家膽量極限，口碑甚佳。新作《真紅之蝶》雖然內容故事採用原著，但圖像及角色都經過重製，視覺效果可以話由標清變高清，畫面更真實，氣氛自然更加嚇倒人！畫面雖然升呢到高清，不過同上一集一樣，畫面太黑太暗，有時連移動都有困難，最後為求玩得順暢，都係略微調光電視去玩。<br>在Wii上推出，當然加入體感支援，玩起來操作會比上集更佳，尤其係玩家視點更加直覺式，不知不覺就已投入進《零》的世界。</p><p>最愛門後嚇鬼</p><p>同一般動作遊戲不同，《零》的節奏較慢，但每每在最不為意時嚇你一跳。例如靈體總喜歡在開門時毫無預兆地突然現身，一個人夜晚玩你都咪話唔驚！兩姊妹在Wii上，仍然係拎住部相機就夠照，遇到鬼怪拿起相機拍照就可將鬼魂攝走。操作方面因為用Wii手掣，拿起手掣向畫面就可拍攝，擬真度就更高、更快更準。另外，更因應Wii版而新增鬼屋模式，左下角會顯示控制器的震動幅度，用以判定玩家的受驚程度，鬼魂出現的時間與位置都會不同，令耐玩性增加不少。上集《紅之蝶》因應玩家的決定會有不同結局，新作會再加上一些新Ending，完全可當作新Game來玩。</p><p>節奏慢更驚</p><p>「久違了的日式恐怖遊戲，節奏較慢，不似美式遊戲爽快，但反能製造到恐怖氣氛，例如慢慢開門，聽住刺耳門鉸聲，確係幾心寒。」</p><p>《零：真紅之蝶》</p><p>主機：Wii<br><br>類型：冒險<br><br>售價：$512（日版）</p><p>Game餐飽<br>揸Move當槍</p><p>這是在Wii的《TheUmbrellaChronicles》及《TheDarksideChronicles》兩款光槍遊戲合輯，繼續大賣陰森恐怖場景情節，喪屍往往從最不為意位置襲擊，防不勝防。新作在PS3上以高解像顯示，加上Move體感操作及雙人合作，一Game兩份驚！</p><p>不寒而慄</p><p>嚟緊新作《Darksiders2》，玩家扮演當中人見人驚、名為「死亡」的角色，主角曾以行刑者身份屠殺同胞，從此戴着面具示人。場景設計穿插死亡與地獄，玩起來令人不寒而慄。今集主線劇情特別長，齋玩主線故事，足可長煲25小時，有排驚！</p></body></html>