<html><header><meta charset="utf-8"><title>金融人語：李嘉誠點App成金</title></header><body><h1>金融人語：李嘉誠點App成金</h1><p>繼手機遊戲DrawSomething畫出個未來後，facebook也以高達10億美元收購手機相片分享App──Instagram。面世兩年的Instagram員工只得十數人，至今零收入，BusinessModel未明，但仍然有價有市。下一隻潛力天價App，隨時又會係超人李嘉誠投資、與Instagram一脈相承的全自動剪片AppMagisto。<br>對科網業一直甚有興趣的李嘉誠，除了投資facebook及Siri之外。手機AppMagisto亦是他的投資之一，去年9月李嘉誠透過私人公司維港投資，聯同以色列另一創投公司，入股Magisto，向公司泵水550萬美元。</p><p>Magisto有力變天價App</p><p>Instagram與Magisto，兩個App同屬手機年代的產物，圖把現今智能手機的功能物盡其用，手機鏡頭拍下的種種圖像，經軟件加工美化後，透過流動網絡即時分享上網。分別在於前者能即時製作寶麗萊色彩的數碼相片，後者能全自動把冗長影片剪成型格短片。<br>Magisto由幾名以色列電腦程式員創立，佢哋有感手機拍下短片總是單調冗長，睇得不夠過癮，剪片過程又往往痛苦難耐，決定開發自動修剪短片的手機App。Magisto的賣點，是能夠借助人面辨認功能，懂得把拍下的多段短片分析，追蹤出鏡最多的主角，揀選約兩分鐘的精華短片，再加入多元化的剪接效果。只要把剪輯的片段上載到Magisto，從手機揀定配樂之後，所有繁瑣的剪接程序，全由Magisto代勞。<br>Magisto是首間成功開發自動剪接功能的軟件公司，有關技術已經註冊專利。發展手機以外，Magisto也兵分兩路打入桌面電腦市場，實行與Youtube合作，把Magisto自動剪片賣點，加到Youtube的內置功能之一。</p><p>行先幾步　食下一個浪</p><p>Instagram之所以能夠打低其他對手，技術不是重點，反而在於Instagram擅於將自己結合facebook、twitter，甚至創造一個自家分享平台的小社區，吸引近3000萬個用戶。Magisto技術創新目前在業界贏了唔少口碑，日後成功的關鍵在於Magisto能否借助facebook等平台，聚集一班忠實Fans。<br>由Zynga斥2億美元收購DrawSomething的遊戲開發商，至facebook一擲10億美元買下Instagram，皆可以見到桌上電腦年代稱王稱霸的巨頭，不惜以高價買起盈利能力未明的手機App潛力公司（亦可理解為潛在對手），穩固手機市場。《金融時報》就指出，以近期交易作價一浪高於一浪的趨勢看，手機App公司的估值，隨時會出現泡沫。<br>李嘉誠似乎亦已深諳此道，投資名單除了有Magisto外，上月斥350萬美元，入股專攻個人化的手機搜尋器everything.me。當大家仍聚焦投資facebook可為李嘉誠帶來幾多盈利，佢已經行先幾步，去捕捉下一個浪潮。</p><p>曾蔭權口窒窒之謎</p><p>特首曾蔭權任內的多名最高層官員，先後被揭發涉巨貪、勁僭建，知法犯法程度，令人震驚。曾蔭權本人更加係貪婪代表，接受多名富豪款待。跟平日少理政治的金融圈中人傾起，佢哋無不痛心疾首，大家記憶中，自80年代以來，香港未出現過一任政府，好似曾蔭權政府咁爛。<br>大家都留意到，曾蔭權前晚首度回應廉署拘捕前政務司司長許仕仁，講到廉記會依法辦事，非常口窒窒。曾蔭權2月被揭發接受富豪款待，之後只係到過立法會交代一次，以為可以過骨。但到3月初，再被揭露免費入住澳門酒店超豪套房，曾蔭權一再迴避回應，至今都未有澄清，明顯係其身不正，所以講到廉署執法，有乜理由唔口窒窒。<br>曾蔭權夫婦、次子曾慶淳等人，2007年底入住威尼斯人度假村專為賭廳大客而設的超豪套房Paiza，對於房租多少同埋誰人付鈔兩個關鍵問題，儘管傳媒一再追問，曾蔭權一直迴避，冇正面回應過，只係技巧地話由當時正在求學的次子曾慶淳負責「訂房」、「租房」。</p><p>借阿仔過橋　意圖甩身</p><p>有報章其後引述消息人士爆料，話間套房係以「贈送（Complimentary）」形式，免費畀曾氏一家人入住，曾蔭權同樣一直唔敢回應。對於咁嚴重的指控，曾蔭權到今日都冇澄清，大家都相信理由只得一個，就係報章報道全屬事實，曾蔭權攞咗着數，免費住超豪套房，然後用「由個仔訂房」這種偷換概念、非常誤導的講法，避重就輕想甩身。<br>大家的結論係，為咗香港的廉政聲譽，廉署絕對要秉公辦理。</p></body></html>