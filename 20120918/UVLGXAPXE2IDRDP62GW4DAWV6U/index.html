<html><header><meta charset="utf-8"><title>金手指：一注獨贏五礦資源 - 孫柏文</title></header><body><h1>金手指：一注獨贏五礦資源 - 孫柏文</h1><p>《金手指》出鞘六年以來，孫柏文都鬧過好多嘢。鬧最多嘅都係班被我叫紙幣狂魔、亂印鈔嘅央行。<br>紙幣狂魔嘅阿頭，必定係花旗國聯儲局，特別係喺09年聯儲局主席伯南克推第一期量化寬鬆後，我就鬧鬧鬧，大嗌：「牛唔飲水，畀幾多水都冇用呀！」<br>不過，上周推無限量化寬鬆後，我總於領略到《商台》節目拍檔火燎森嘅智慧。講國民教育時佢話：「如果知道三年後將會有場超級暴雨，帶來聖經裏面悲劇式水災，你會盡力反神反雨，定係即刻開始造隻船先？」</p><p>重上7元冇難度</p><p>我以前鬧伯南克，就係諗住可以鬧醒佢，不過，因為當牛唔飲水時，伯南克嘅解決方法，就係放水放到浸瓜隻牛，所以家決定「造船」。<br>我講白銀已經講到大家煩晒，因字數關係，你哋自己上facebook「白銀戰隊」網頁睇點買實貨。<br>至於股票，大家要記得，伯南克想迫人胡亂投資，所以最好買啲冇耐前，做咗一啲被市場認為胡亂投資嘅公司，最好有啲概念。<br>所以，大家可考慮之前天價收購倫敦金屬交易所、本港最大賭股港交所（388）。大家亦可考慮世紀收購Xstrata嘅國際原材料最大莊家嘉能可（805）。<br>不過今日，大家要一注獨贏買五礦資源（1208）。因為佢只搞上游開礦，喺海外唔使俾發改委搞佢啲貨嘅賣價，開採成本高，即賣價升少少已會為毛利率帶來爆炸性升幅！所以，五礦資源成為之前量化寬鬆一、二期升得最快，兼且最快到位嘅股票。<br>仲要因佢哋呢幾年來冇放慢手腳擴大產量，量化寬鬆三期下，回升至之前7元高位冇難度。佢噚日收市報3.29元，一注獨贏五礦資源！<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>