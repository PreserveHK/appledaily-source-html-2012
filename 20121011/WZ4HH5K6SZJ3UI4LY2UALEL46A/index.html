<html><header><meta charset="utf-8"><title>私駕路：扣稅兼加料　M魂上身</title></header><body><h1>私駕路：扣稅兼加料　M魂上身</h1><p>寶馬副2.0 Turbo偈攞獎兼慳油，啱啱架X1仲拎埋環保稅優惠，廠方梗唔捨得俾佢停，將採用同一副偈嘅528iA，再大玩筍價、送Parts戲法，送嘅更係車迷至冧嘅M Sport套件，將斯文豪房裝扮成熱血M魂，連埋扣稅，足足慳十幾萬！<br>記者：徐影龍<br>攝影：陳盛臣<br>模特兒：Anladia@GME</p><p>M包圍添戰鬥格</p><p>可能X1拎環保稅優惠後反應太好，令到528iA不敢怠慢，加送嘅料相當有誠意。唔計已成528iA標準配備嘅iDrive連6.5吋芒，以及連埋嘅後泊鏡頭，單單話送超過十萬蚊嘅M Sport套件，已經令唔少寶馬迷心動。齋睇外圍，一套M Aerodynamics包圍，已經跟推出一年嘅528iA有極大分野，好似頭唇氣壩位由一幅過分成三份，加入凹凸有致嘅線條框，欄柵網亦改成半梯形等。胎軨亦換成較高價嘅M系，採用雙柱多輻式設計，配合霸氣18吋245/45R18胎，將528iA豪房提升不少戰鬥格。車內同樣見M系蹤迹，甫開車門，已有長長M鋁金屬門檻迎接你，轉身坐上舒服貼身嘅Sport座椅，掃視新加入嘅銀色飾板，隨手打開電動天窗，會發現天花頂都換上新花式，此時手握M軚環，+/-波撥片到位就手。一切一切，在踩油行車前，已令你感受到高級車嘅優越之處。</p><p>表現直逼3公升偈</p><p>睇完摸完坐完，輪到一試換上2.0 Turbo引擎嘅實際表現。由土瓜灣直奔上飛鵝山，本以為X1用嘅偈，換入車身較大嘅5系上，會有點「小材大用」，實際試過，在彎多兼陡斜嘅山路上，528iA一樣可作瘋狂加速，而且骨子裏仲有M Sport懸掛輔助，整段上坡道表現毫不拖泥帶水，2公升偈足可媲美之前副3公升NA偈，幕後功臣當然係寶馬自豪嘅TwinPower Turbo，雖然245匹最大馬力要到5,000轉先爆發，不過350Nm最大扭力卻只需1,250轉，所以上山路段毋須呼大油「轟轟隆隆」爆上山，Keep住千零轉輕輕鬆鬆到山峯！最重要係攞到環保稅優惠，享$75,000稅務寬減，而且細cc自然更慳油，有需要嘅，先踩高轉數啟動Turbo，力量自然源源不絕。</p><p>BMW 528iA Saloon EfficientDynamics M Sport Edition</p><p>引擎：1,997cc直四TwinPower Turbo<br>馬力：245hp@5,000-6,500rpm<br>扭力：350Nm@1,250-4,800rpm<br>傳動：八速Steptronic +/-波箱<br>售價：$621,000起<br>查詢：BMW HK（3129 9000）</p></body></html>