<html><header><meta charset="utf-8"><title>咖喱牛腩：奇勒好過波亞斯 - 牽牛</title></header><body><h1>咖喱牛腩：奇勒好過波亞斯 - 牽牛</h1><p>咖喱牛腩，有辣有唔辣。牽牛同咖喱將總結每周球賽，見到抵讚嘅事，牽牛定必重重有賞，用幾百字大讚吓佢；但見到抵鬧嘅人，咖喱就會毫不留情，省佢一餐。</p><p>《牛腩篇》上周六英超中輪，大家焦點或者係曼聯點樣辛苦嘅贏富咸，小弟反而集中睇熱刺對西布朗；呢場都幾多前車路士元素，兩隊領隊更加教過車仔㖭，戰果亦都反映，奇勒好過波亞斯一籌。</p><p>紅褲子奇勒排陣夠膽</p><p>你話小弟老套都好，我始終認為紅褲子出身嘅教練、領隊，較為有保證。雖然今時今日唔少例子，好似費Sir、雲格、摩連奴，教波叻過踢波，但始終球員生涯有一定份量，領軍都易好多。奇勒份人講真又係默默耕耘嗰種，踢車仔成11年，都只算得上實而不華，到做車路士、利物浦「老二」，畀人感覺都係助教料多啲。不過今季接替鶴臣坐正做西布朗領隊，反而畀人驚喜，首戰已贈利物浦3蛋，第2場作客熱刺，牌面又係輸晒。奇勒嘅排陣亦都幾夠膽，收起第一仗入「世界波」嘅謝拉，同奧丹維治，先同熱刺搶中場。到尾段落後一球後，換入車路士借將盧卡古，呢個「新杜奧巴」即時衝散成條熱刺防線，西布朗好運啲，其實唔單止追平，反勝全取3分都有機。同樣教過車仔，波亞斯呢位熱刺少帥又真係唔多掂，上季已經有傳聞，車仔球員特登輸波想搞到球會炒波亞斯，唔通熱刺球員家又有樣學樣？文：牽牛</p></body></html>