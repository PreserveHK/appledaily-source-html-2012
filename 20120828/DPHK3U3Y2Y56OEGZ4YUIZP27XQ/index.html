<html><header><meta charset="utf-8"><title>隔牆有耳：偽術大師　狼振英堅高超 - 李八方</title></header><body><h1>隔牆有耳：偽術大師　狼振英堅高超 - 李八方</h1><p>狼振英口才一向好了得，估唔到7.1上任後，語言「偽」術更上一層樓，發展出一套狼振英模式嘅「偽語錄」，答完查實冇答，但又答到好似好有誠意答咁款，難怪連口才專家張堅庭都話狼振英講嘢技巧相當高超，有啲似「千層蛋糕」喎。點解似千層蛋糕？張導演話狼振英真係好識講嘢，「運用好多語言嘅灰色地帶」，即係好似蛋糕有幾層，每層都唔同味，滿足唔同人，但冇講實在嘢，要再解釋嘅。佢話鍾意嘅可以話佢講嘢好有技巧，唔鍾意咪叫巧言令色囉。八方就覺得，呢啲查實叫「功力」，講咗好多嘢又令人聽完好似冇聽過，普通市民點學呀！</p><p>三個標準「偽」回應</p><p>八方聽聞喺政務官圈子中，7.1後流傳一套狼振英模式嘅「偽語錄」。有AO話佢哋綜合所得，發現狼振英有三個標準「偽」回應，最常用嗰句係：「呢個問題我已經講過好多次，冇嘢要補充」；有時亦會話：「其實我已經回應過呢個問題，詳情可以睇番新聞稿」；最後一個標準答案係：「我留意到社會上對呢個問題有唔同睇法，我返去會了解吓」。雖然以上三大答案內容虛浮空洞，但呢位AO話，一般市民聽完可能會覺得狼振英好有heart，反而會怪責傳媒，點解問完又問？又或者會覺得，佢都話會去了解吓啦，傳媒何須苦苦相逼？睇怕一代語言「偽」術大師，狼振英當之無愧。mailto:pf_lee@appledaily.com</p></body></html>