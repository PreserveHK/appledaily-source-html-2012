<html><header><meta charset="utf-8"><title>金手指：歐央行就快發炮？ - 孫柏文</title></header><body><h1>金手指：歐央行就快發炮？ - 孫柏文</h1><p>孫柏文未夾到脷之前，接受雜誌訪問，嗰位靚女記者喺訪問過程中，就細心觀察我平時「做嘢」點做，點樣去攞寫作同開咪時嘅靈感。佢觀察完之後就話：「你哋班友基本上坐晒喺『獅子山學會』度，淨係吹水喎。」<br>作為香港唯一爭取可行政策嘅智庫組織，其中一個我哋會吹嘅議題，就係歐洲信貸危機可以點解決，同埋更重要嘅，吹歐洲信貸危機最終會點解決。<br>早成年幾前，我哋嘅行政總監王弼已經話：「歐洲個結果好簡單，就係德國將會完成佢哋百幾年來嘅目標，就係統治全歐洲。不過今次唔需要飛機、大炮、坦克車，只要啲西裝帶呔嘅官員就得。」</p><p>印鈔涉主權  冇咁易</p><p>家有好多老外財演，都話歐央行不但就快會有支迫擊炮，仲會攞支炮來射，鈔票做子彈。我之前8月7日《金手指》曾講過話歐央行印鈔未講條件，仲要係除我之外，西班牙政府都係呢條line，所以佢哋先未打印鈔999。<br>喺啱啱過咗嘅周末，德總理就表態，話所有要接濟嘅政府，要接受被控制稅收、開支的一個外來機制。稅收、開支乃一國主權最核心嘅地方，各歐豬國會接受咩？唔接受，德國會向印鈔說得嗎？<br>仲有，個外來監控歐豬政府嘅機制，係要鐵一般咁實在，因為早前嘅LTRO，Target 2等，全部喺德國人民心目中都係被人搵笨。咁俾你呃一次就係你衰，俾你呃第二次就係我戇居，今次真係要寫清寫楚先。<br>不過最難係歐豬人民嗰關。大家試想像吓，如果有一日我哋中國好似啲歐豬咁因借貸過度要被接濟。日本話：「好，我可以救你，仲接受釣魚台係你哋嘅。不過救你條件係要你賣釣魚台，東京市政府出價最高，賣畀佢啦。之後嘅錢，唔會經你手，直接幫你還債畀啲日本銀行，大丈夫？」各位fan屎，你哋覺得ok嗎？<br><br>孫柏文<br>作者為獨立股評人<br>本欄逢周二、四刊出<br> http://facebook.com/shuen </p></body></html>