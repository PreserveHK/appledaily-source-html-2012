<html><header><meta charset="utf-8"><title>蘋機會：UTB軍事測試　碳纖防刮</title></header><body><h1>蘋機會：UTB軍事測試　碳纖防刮</h1><p>碳纖維？除了在飛機跑車上使用外，最近Lenovo更利用碳纖物料，製作出ThinkPad系列首部UTB（Ultrabook）X1 Carbon，14吋機型都只係重1.36kg，外殼更係堅固耐用，用個一蚊銀勁刮佢，都可以不留痕迹！　<br>記者：許福合　攝影：譚盈傑　模特兒：Debby@PureModels</p><p>通過軍事級測試</p><p>聽到Lenovo終於出UTB，仲要好突破地用上碳纖物料，感覺Hi-Tech之餘，仲好期待X1 Carbon有幾輕身。官方數字話重1.36kg，實際上手感覺比預期更輕，即使同以輕身做賣點的13.3吋MBA比較，屏幕更大的X1 Carbon都只係重0.01kg！<br>機身更係通過八項軍事級別測試，從高溫、震動、濕度等環境確保操作正常，再加上機殼設有防滾架，可幫助重要硬件及屏幕，在碰撞時抵受衝擊。碳纖機身更有防刮效果，用個一蚊銀勁刮幾嘢，只留有淺淺痕迹，用手摸兩嘢，連淺痕都消失埋，好似新機開箱一樣。</p><p>叉35分鐘 用5粒鐘</p><p>X1 Carbon使用Ivy Bridge處理器，除性能更上一層樓，更具備實用的Rapid Charge充電技術，跟手機一樣玩快叉。只需35分鐘，就將電池充電至80%，足以應付五小時應用！操作方面，當然保留有ThinkPad系列招牌式的小紅點TrackPoint，手指不用離開鍵盤就能使用滑鼠操作，用電腦都可以一氣呵成！心急的用家，拿住X1 Carbon行街，不用搵Wi-Fi熱點，機背就有SIM卡槽， 隨時都可上網。再加上14吋機的屏幕，解像度有成1,600×900，有足夠空間多開視窗，同時睇網頁、回電郵同朋友Chat，都可以睇得清清楚楚。</p><p>Lenovo Ultrabook X1 Carbon（$11,988起）</p><p>處理器：Intel i7 2GHz<br>記憶體：8GB DDR3<br>屏幕：14吋（1,600×900）<br>系統：Windows 7 Pro<br>硬碟：32GB SSD + 500GB SATA<br>查詢：Lenovo（800 938 881）</p></body></html>