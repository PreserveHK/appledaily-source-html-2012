<html><header><meta charset="utf-8"><title>車神寶、新星榮隔空勉勵</title></header><body><h1>車神寶、新星榮隔空勉勵</h1><p>‧給大師兄黃金寶的信‧</p><p>若你真係退役，我就冇機會喺你身上學更多嘢，我轉全職得3個月，仲未學夠，希望你唔好引退。</p><p>「望你擱置退休計劃」</p><p>今次係我考完新中六試後，轉做全職車手3個月後去參加新西蘭世界場地青年賽，上星期六喺25公里記分賽，歷史性幫香港攞到呢面金牌，金牌附送嘅呢件世青賽彩虹戰衣，今次由我帶返香港；記得07年你都贏過彩虹戰衣，你嗰次成就都有激勵到我，所以好想透過呢封信同你表達心情，希望你可以擱置退休計劃。<br>真係好佩服你，踩咗咁多年單車，仲好堅持，依然日復一日咁去練，你已經係我哋隊中嘅大師級車手，但你仍然冇要求特別待遇，我哋踩幾多，你比我哋踩更多，又唔會有份優越感覺，我仲想喺你身上多多學習。<br>噚日返港，見到爸爸媽媽，哥哥妹妹都有到機場接機，好感動，希望下個月嘅荷蘭世青公路賽，可以喺超齡前，再攞多件彩虹戰衣。小師弟梁峻榮敬上</p><p>‧回師弟梁峻榮（肥仔）的信‧</p><p>今個月14號由倫敦返到香港後，噚日第一次出席公開活動，原本自己倫敦講過，好大機會要引退，但見到肥仔你咁好成績，自己都有啲動搖。</p><p>「你要腳踏實地」</p><p>其實以我家嘅身體狀況，要我踩多兩年都得，大約10月會決定自己去留，但以協助教練沈金康嘅工作機會大啲。肥仔你只得18歲，有咁嘅成績，我當然替你開心，但你要知道，青年組同成人組嘅比賽其實有一段好大嘅距離，希望你可以腳踏實地，一步步跳上去。<br>我噚日去浸大同學生分享，回想沈教練喺倫奧為師妹李慧詩盤算凱林賽嘅戰術時，搞到徹夜不眠。原來做教練要咁辛苦，諗起真係有啲驚。<br>分享會之餘，夜晚就出發去深圳，備戰下月西安環中國單車多日賽，未來兩個月，我仲有3個公路單車賽，我希望以輔助角色，同師弟們一齊參賽，如果自己狀態好，話唔定會贏到分站冠軍㖭。<br>至於沈金康嘅退休問題，我覺得佢仲係將單車擺喺第一位，香港單車嘅根基喺好，但要衝擊世界，仲要沈教練喺度帶住我哋。<br>黃金寶覆</p></body></html>