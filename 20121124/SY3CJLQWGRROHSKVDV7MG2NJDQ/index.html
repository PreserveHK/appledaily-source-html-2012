<html><header><meta charset="utf-8"><title>Eric Kwok蠱惑花轎娶葉佩雯</title></header><body><h1>Eric Kwok蠱惑花轎娶葉佩雯</h1><p>【郭葉大喜之鬼馬絕配】38歲唱作人郭偉亮（Eric Kwok）和32歲老婆葉佩雯（Grace），昨日趁結婚一周年補擺喜酒，戴鳳冠穿裙褂的Grace以黃金戰士look坐蠱惑花轎出嫁，Eric則要接受「食屎」、掹腳毛、飲辣椒油等酷刑才娶得老婆歸，兩人像接吻魚咀足五次，甜蜜滿瀉。</p><p>去年11月23日，郭偉亮在紅館拿着88支鮮花和鑽戒，當眾跪地向女友葉佩雯求婚，結束11年愛情長跑，在律師及逾萬觀眾見證下簽紙註冊，Eric好友謝霆鋒穿神父袍做證婚人；昨日是郭氏夫婦結婚一周年紀念，他們選擇在這天於北角海逸酒店補擺婚宴，筵開35席跟親友齊齊慶祝，見證兩人攜手共度一生。</p><p>逼義氣兄弟食屎</p><p>一對新人做足傳統儀式，搵了陳奕迅（Eason）、梁漢文和太太Karen、劉浩龍、Swing拍檔Jerald、杜如風等組成星級兄弟姐妹團，昨早11時先於酒店接新娘，戴黑超的Eason竟遲大到於1點才現身，半小時後，着中式禮服掛紅色繡球的新郎和戴鳳冠着裙褂的新娘喜洋洋現身。</p><p>Eric和Grace應要求如接吻魚般錫了兩次，一班兄弟扮鬼臉搞氣氛，滿城盡帶黃金甲的Grace接受訪問說：「好重呀，唔知幾磅，好似黃金戰士。」她的雙手戴了兩對龍鳳鈪、三條金手鏈、一隻鑽戒、三隻金戒指，事先張揚唔生BB的她，果然冇親友送金豬牌。新郎Eric大爆接新娘時被迫「食屎」：「佢哋用納豆、腐乳、花生、芝士撈埋好似屎，好難頂，Eason遲到冇食，不過留咗一篤畀佢，劉浩龍同梁漢文要做瑜伽用下體夾波波，呢班姊妹好狼，自己一邊腳毛俾人掹晒。」姊妹將辣椒油、醋、豉油倒入奶樽要他們飲，苦不堪言。<br>之後一對新人坐古董勞斯萊斯花車，浩浩蕩蕩抵達港島布思道男家，Grace轉坐大紅花轎入門，花轎底有四個蠱惑轆唔使抬，遲到的Eason負責幫手推轎，又吹嗩吶贈興，劉浩龍和梁漢文打鼓，Jerald則攞迎親牌，Eric興奮踢轎門，Grace落花轎後跟老公high爆跳舞。</p><p>新郎飛天壯行色</p><p>晚上，Grace換上典雅白色婚紗，腰粗似有喜，戴了三卡求婚鑽戒和白金結婚戒指，兩人連咀三次甜到漏，錫完還鬼馬地抹嘴，之後合巹交杯飲香檳，Grace說：「好熱好大汗，紙巾抹汗多過抹淚。」Eric補充謂接新娘時要唱情歌：「姊妹作詞有日文、韓文、泰文我愛你，另外自己作咗首超肉麻歌紀念12周年，攞嚟攻擊姊妹，因兄弟捱好多刀。」Grace則冧爆說：「肉麻到腳軟。」</p><p>對於婚前發生有藝人疑在黃浩經營的餐廳吸毒事件，引起全城熱話，Grace說：「可能贈興，好無聊，一年前去過一次，杜如風同Eric根本唔喺度，我搞婚禮佢應該畀人情，家當收咗。」Eric說：「講乜都好，我哋原諒佢。」兩人心情沒受影響，Eric昨凌晨還在微博上載跳傘短片，笑言自己是Iron Man：「給自己擺酒結婚前最後的一個衝刺！」<br>採訪：王崇穎<br>攝影：林德雄、黃偉雄、黃文偉</p></body></html>