<html><header><meta charset="utf-8"><title>婚前一日各有各忙<br>盈盈掃貨　樂樂開工</title></header><body><h1>婚前一日各有各忙<br>盈盈掃貨　樂樂開工</h1><p>【盈盈樂樂　樂盈盈之最後衝刺】最近娛樂圈婚事一單接一單，今日終於輪到盈盈樂樂結婚了。一直是工作狂的錢嘉樂，昨日仍在西九龍為新戲準備；腹大便便的湯盈盈則與周家蔚等相伴，去尖沙嘴瘋狂購物。</p><p>錢嘉樂和湯盈盈拍拖五年，今日在海洋公園註冊結婚，還有一對國寶熊貓盈盈樂樂做見證，夠晒別緻。懷有蛇B的盈盈昨日心情靚靚，約埋一班好姊妹周家蔚、梁靖琪（Toby）和鍾麗淇到尖沙嘴嘆下午茶兼購物，實行婚前最後衝刺掃貨。</p><p>孖姊妹團行街</p><p>昨日盈盈相約姊妹團到酒店傾談婚禮細節，並預備玩兄弟策略，下午3時多，眾人到尖沙嘴的Twist行街，她們趁名店減價便買唔停，預產期是明年1月的家蔚不時趷高踎低揀手袋，與懷有6個月身孕的盈盈似乎特別鍾情大袋。她們在店內揀了個多小時，最後人人有收穫，但未知是否防盜鐘出錯，離開時警鐘突然響起，嚇到盈盈等人尷尬儍笑。<br>瘋狂購物後，盈盈、家蔚等幫襯街邊雪糕車買飲品，問盈盈心情如何？她最初笑而不答，Toby見狀代解圍說：「我代佢答，好開心囉！」然後家蔚等一齊起哄大叫，盈盈見大家都咁興奮便說：「我都好開心呀！」<br></p><p>結婚得4日假</p><p>老婆開心購物，做老公的嘉樂當然要努力搵奶粉錢，身為《風暴》動作指導的嘉樂，昨日到西九龍海濱長廊與劇組開會，劉德華與林家棟在現場拍戲。嘉樂說：「劇組畀我放4日假，但之後要返嚟拍一場重頭戲，所以要做啲準備。」他透露昨晚會約一班兄弟見面，傾談反擊姊妹團的大計，他說：「老婆係鬼妹仔，鍾意中國傳統儀式，但上頭唔會係今晚，應該會係擺酒前一晚先上頭，我哋唔使跟得太足，最重要輕鬆同開心。」<br>採訪：嵐山、張俊銘<br>攝影﹕陳慧安、黃偉雄</p></body></html>