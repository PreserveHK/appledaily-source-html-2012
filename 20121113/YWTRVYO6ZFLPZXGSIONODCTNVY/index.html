<html><header><meta charset="utf-8"><title>蘋機會：迷你換鏡Q10　細過手機</title></header><body><h1>蘋機會：迷你換鏡Q10　細過手機</h1><p>手機的影相質素越來越好，直接挑戰數碼相機仔的地位，要反擊除了提升相質功能外，更細更型的機身亦可搶回不少目光，好似Pentax的Q系列，玩換鏡的同時，機身仲超迷你，號稱世界最輕的換鏡數碼相機，有幾細？話你知，最新的Q10仲細過部iPhone 5呀！<br><br>記者：許福合　攝影：劉永發　模特兒：Candy、Clement@PureModels</p><p>機細功能齊</p><p>機身迷你的卡片相機有唔少，若想換吓鏡頭影相，第一時間就會諗起M4/3的OM Pen mini，如果你都覺未夠迷你，Pentax新推出的Q10一定滿足到你。機身只有102×58×34mm，仲細過部iPhone 5，但卻是一部可換鏡式相機，機身重量亦只有200g，採用1,240萬像素CMOS，PASM拍攝模式有齊，亦內置閃光燈及SR防震等功能，所以別睇「小」佢，雖然的骰，功能一啲都無偷工減料，配搭的Q Mount鏡頭亦非常迷你，有如BB鏡頭一樣，的骰過癮！</p><p>虛化背景</p><p>雖然機身做到咁的骰，但特別之處是按鍵及轉盤仍然屬標準尺碼，所以實際使用時，不會太難㩒，加上手柄亦因為細機身，特別凸出，不會因為機細而難以掌握。針對手機Apps玩相，Q10本身就內置有九種影像模式及19種濾鏡效果，即影即玩，部份特效更適用於影片拍攝上。不過講到方便，更要提提機身前的轉盤，可預設四種拍攝模式或濾鏡，使用時一扭就可選擇。散景亦係唔少玩家喜愛的效果，Q10毋須配支大光圈鏡頭，透過散景控制，就可以做到虛化背景而同時突出主體的相片，玩味十足。</p><p>濾鏡試相效果 </p><p>Pentax Q10</p><p>感光元件：1,240萬像素CMOS<br>鏡頭：<br>Q Mount　屏幕：3吋<br>攝錄：<br>1,920×1,080　記憶卡：SD<br>體積：<br>102×58×34mm　重量：200g（淨機身）<br>售價：<br>$4,690（連Pentax-02 Standard Zoom）<br><br>$6,490（連Pentax-02 Standard Zoom及Pentax-06 Telephoto Zoom）<br>查詢：捷成消費品（2926 2300）</p></body></html>