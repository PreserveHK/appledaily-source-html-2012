<html><header><meta charset="utf-8"><title>好友群撐時裝活動徐濠縈巴黎慶生遺憾冇女陪</title></header><body><h1>好友群撐時裝活動<br>徐濠縈巴黎慶生遺憾冇女陪</h1><p>徐濠縈前晚為她的時裝店與連卡佛合作活動舉行開幕禮，好友甘比與何超儀等來捧場。阿徐笑言做完腳部手術的「跛臣」已飽覽過她的作品，並大讚引以為榮。阿徐透露下月生日將會於巴黎公幹度過，不過她錯失與囡囡康堤一齊慶祝的機會。</p><p>徐濠縈與時裝拍檔Dorothy合作的Liger時裝店，與連卡佛有時裝企劃活動，前晚在ifc舉行開幕活動，阿徐的鐵腳好友何超儀、黃偉文、鄭希怡等前來，連她的富貴好友陳凱韻（甘比）亦與胞妹現身支持。</p><p>為陳冠希講好話</p><p>阿徐透露：「為咗呢個project好忙，都好少時間湊女，呢個禮拜尾會帶包包（囡囡陳康堤）嚟，『跛臣』（夫婿陳奕迅Eason）上個禮拜都嚟咗，佢話為我驕傲，引以為榮。」阿徐透露月尾會去巴黎入貨：「已經第四次喺巴黎過生日，最唔開心係唔可以同囡囡慶祝，上年Eason都畀個驚喜嚟咗一晚，我太忙，佢都係陪我拎嘢做助手。」<br>今年Eason腳傷休養，問阿徐會否希望夫婿去巴黎為她慶祝生日，她表示：「都唔想，驚佢唔識路，我最想同個女慶祝，不過佢要返學，學業緊要啲。」問到好友陳冠希在日前舉行的渣打馬拉松涉頂包，隨時被取消資格，阿徐代他解釋：「好多人係咁，用咗棄權嘅人塊號碼布，我哋成班朋友，都有男仔用咗女仔啲號碼布。取唔取消資格唔緊要，都係參與吓，大家都係見證件事，又唔係正式運動員，亦都冇人追究，同埋佢都喺件事（Cammi密照事件）前已報名。」
</p><p>超儀遲到變超時</p><p>姍姍來遲的何超儀被阿徐取笑「何超時」的花名，超儀笑言：「我同佢老公一樣專遲到，最高紀錄遲個半鐘，不過開工一定唔會，老公當然有放過飛機，我好難追。」<br>採訪：盧妹　攝影：陳俊強</p></body></html>