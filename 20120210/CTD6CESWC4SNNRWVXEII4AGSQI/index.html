<html><header><meta charset="utf-8"><title>包租情緣　91歲翁惹官非清理女租客遺物　被控盜竊守行為</title></header><body><h1>包租情緣　91歲翁惹官非<br>清理女租客遺物　被控盜竊守行為</h1><p>【本報訊】業主與租客並非只有對立關係，91歲高齡的蘇伯，因清理互相守護11年的老租客遺物，竟牽涉一宗偷竊案，差點毀掉其91年零案底的良好紀錄。記者：鍾焯如</p><p>人稱「蘇伯」的蘇飛因被指偷取已故租客二千多元財物，被控偷竊罪，昨獲淮以自簽500元守行為半年處理。案件審畢後，蘇伯接受訪問，感慨事件總算告一段落，也透露了他與案中事主容姨的感人往事。</p><p>「一分色情與邪念都無」</p><p>據蘇伯透露，他的太太於11年前過身後，容姨透過地產經紀介紹租住其西灣河兩房一廳單位的一個房間，一住便是11年。退休近20年的蘇伯，多次強調兩人只是包租公與租客，「一分色情與邪念都無」。「不過好多街坊都以為我哋係夫妻，我哋相處得無拘無束，朝朝起身一齊落街飲早茶、行公園、打吓牌，傍晚佢就去買餸，又會幫手打掃間屋。」他笑說。<br>11年來，一牆之隔的相處，從未有任何爭拗，難怪外人看來比「真夫妻」更互相尊重和照顧。直至去年容姨因肺病辭世，蘇伯執拾房間準備將房間再出租，便出事端。<br>蘇伯說：「房裏面啲嘢已經好舊，又漏水，諗住清理好就再租畀其他人，啲財物係粗嘢，諗住留返畀佢啲後人，點知佢個女上到嚟話我攞咗啲財物，好巴渣，最後咪報警囉！」
</p><p>每日煲湯往醫院探容姨</p><p>蘇伯感慨道︰「件事完咗就好咯！佢（容姨）留院時我日日都煲湯去探佢，總之佢係值得懷念，好好人，而家耐唔中都會攞返佢張相出嚟望吓。」<br>據控方案情指，李少容（76歲）於去年2月，因得悉自己患病，需長時間留院，故特地預先繳交租金至同年11月，但她最終於7月離世。兩個月後，蘇伯執拾李的房間，並將舊物棄置於垃圾收集站，惟李的女兒到亡母房間執拾時，發現遺失一隻手錶、背囊、兩條珠鏈、一隻手鐲、一隻金耳環及頸鏈。報警後被告承認清理房內物件時沒有細心檢查清楚，上述財物放在大廳。<br>裁判官杜大衞輕判蘇伯時祝願被告︰「我爸爸也是1921年出世，希望你與他一樣也身體健康！」<br>案件編號：ESCC586/2012</p></body></html>