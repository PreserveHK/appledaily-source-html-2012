<html><header><meta charset="utf-8"><title>海味梁政珏素顏鬥殘</title></header><body><h1>海味梁政珏素顏鬥殘</h1><p>【銅鑼灣、旺角】聖誕節就到，啲人都開始四出搜購禮物送禮，前日周海媚（海味）同新晉性感女神梁政珏分別去咗銅鑼灣同旺角買禮物，冇化妝以殘樣現身嘅兩女，喺條街度行居然冇乜人認得。</p><p>前晚7點鐘左右，見到46歲嘅海味戴住眼鏡素顏挽住兩袋聖誕禮物喺銅鑼灣行街，喺附近睇咗一輪櫥窗之後，就入咗名牌店Bottega Veneta（BV），入到去就有兩個職員招呼，佢放低手上兩袋禮物換咗兩袋BV，相信係事先買落。當佢去到的士站發現有記者影相，海味就好避忌咁不停避鏡頭，直到上咗車都一路左望右望。</p><p>行街冇人認得</p><p>至於近日以透奶成功上位，成為性感女神嘅27歲梁政珏，前晚亦素顏同一名女性友人現身旺角波鞋街。載帽冇露肉加上面上嘅暗瘡，梁政珏行喺街可以話完全引唔起人注意，佢好專心咁睇鞋，見佢精挑細選花咗15分鐘卒之揀到款男裝New Balance嘅運動鞋，睇嚟係男朋友嘅聖誕禮物。當佢行去畀錢嘅時候，一名男fans卒之發現呢位女神。不過從佢嘅表情睇嚟，似乎唔係好接受女神冇化妝嘅原貌，位男fans有幾接受唔到？睇佢Ｏ晒嘴嘅表情就知啦！<br>採訪、攝影：陳辰、朱志聰、梁繼光</p><p>一人一票投蘋果【萬千星虧】，對撼 CCTVB 公投↓↓↓<br> http://tv-voting.appledaily.com/ </p></body></html>