<html><header><meta charset="utf-8"><title>爭視后突擊盆菜宴<br>子珊逐圍拉票</title></header><body><h1>爭視后突擊盆菜宴<br>子珊逐圍拉票</h1><p>【電視風雲】無綫為狙擊王維基揸弗的香港電視，昨傍晚無綫行政主席梁乃鵬率領兩千台前幕後晒冷食盆菜，陳豪、黎耀祥、郭晉安、徐子珊和陳敏之等251位藝員一呼百應撐場。瞄準視后寶座的徐子珊戴上彩帶、攞大聲公逐圍拉票，傾盡所能造勢。<br><br>為迎戰來勢洶洶的香港電視，無綫一連兩日在將軍澳電視廣播城停車場舉行TVB職藝員聯歡晚宴2012，昨傍晚行政主席梁乃鵬、執行董事兼集團總經理李寶安率領兩千台前幕後職藝員，筵開179圍盆菜宴及設幸運大抽獎，並進行《萬千星輝頒獎典禮2012》專業投票組別投票，由全台職藝員進行投票。昨晚撐場的藝員包括陳豪、黎耀祥、徐子珊、曾志偉和苟芸慧等，陳芷菁和崔建邦任司儀。</p><p>「有上網投自己」</p><p>李寶安、曾勵珍和余詠珊等高層坐主家席，在停車場食盆菜，大風又寒冷，女藝員都着得密實，穿運動衫的候選視后徐子珊在胸前掛上彩帶，還拿着大聲公走勻每枱拉票，大叫：「請大家投8徐子珊」，見到志偉更飛撲上前拉票。當梁乃鵬跟志偉握手時，志偉即識做地拉她跟梁乃鵬合照。子珊表示彩帶是fans設計，問會否向梁乃鵬拉票？子珊坦言：「我會，我好大膽，唔怕醜，叫同事上網投我。」記者取笑她面皮厚，子珊說：「難得有呢啲機會，自己唔介意，拉票不惜工本好似區議員。」對於周潤發支持楊怡，子珊強調：「唔係，我睇過報道，播《雷霆》發哥唔喺香港。」</p><p>子珊在本報的普選視后走勢，前日首天排第二位輸給佘詩曼，她說：「我有睇，有上網投自己，輸畀阿佘好正常，心甘命抵。」不過，昨晚子珊已跌至第三位，被鍾嘉欣爬頭，昨日子珊到旺角出席禁毒活動時說：「會努力拉票，其他都係前輩，我落後於任何人都係正常。」林峯支持免費電視台發牌？子珊唱反調：「香港市場唔係好大，太多電視台造成惡性競爭，影響公司同藝人收入，希望政府發牌審慎。」<br>梁乃鵬在台上致辭時坦言重視每個員工，亦不怕電視戰。談到王維基，不禁揶揄：「大家知唔知03年佢經營過收費電視台，有冇人睇過？做得出唔出色？王維基講過無綫冇創意，但幫佢做宣傳都係無綫前同事。」</p><p>梁乃鵬寸王維基</p><p>梁乃鵬質疑王維基能否在明年製作到承諾的650小時劇集，又強調無綫不是怕競爭，因會越來越強。主席講得激昂，但台下的職藝員只掛住吃盆菜。昨晚花多少錢？梁乃鵬謂錢不重要，又謂不是要穩定軍心，而是給員工鼓勵。甘草白茵在無綫服務34年，獲梁乃鵬頒退休獎。<br>採訪：楊潔雯、何慧斯、張俊銘<br>攝影：葉君海</p><p>一人一票投蘋果【萬千星虧】，對撼 CCTVB 公投↓↓↓<br> http://tv-voting.appledaily.com/ </p></body></html>