<html><header><meta charset="utf-8"><title>蘋機會：網購店主力撐　3D獨臂Scan王</title></header><body><h1>蘋機會：網購店主力撐　3D獨臂Scan王</h1><p>睇戲要3D，相機要影3D，連人人都有嘅手機都開始玩3D芒。不過呢類3D，大多以娛樂為主，實用性有限。HP一部全新多功能Printer，就將3D引進實用層面，打破Scanner只掃平面嘅慣例，20秒就可以將一件產品變成立體影像，連一眾網購店主都話Buy！<br><br>記者：韓繼聰<br>攝影：蔡家輝<br>Model：Paris@InterplayWorkshop</p><p>一閃捕捉六影像</p><p>講真，第一眼見到HP呢部TopShotLaserJetProM275，真係有少少失望。或者係我聽到「3D掃描」就一廂情願將佢想像成電影中嘅高科技造型，以為可以將立體物件掃描成3D模型輸入電腦。事實上，佢係一部非常方便地為3D物件拍照的「掃描器」。咁講係因為佢有別於一般Scanner，M275以「獨臂」代替一般Scanner的上蓋，而在臂上則暗藏一個800萬像素CMOS鏡頭，以及三盞閃光燈。一㩒掣，三盞閃燈閃三下，鏡頭已捕捉六個影像，並自動將佢哋結合成一張高解析度靚相。雖然同想像中有所出入，但實試過後，又不得不讚吓佢嘅質素的確非常唔錯。<br>筆者先用一個蘋果對佢作初級試驗，簡單按掣設定，即開始進行3D掃描影印，約20秒即有嘢睇。掃描效果相當出色，光暗位及色彩均非常準確自然，加上印刷質素亦達到600×600dpi的高品質，印出嚟雖然唔係堅「3D」，但圖像極富立體感，驟眼睇，都真係有啲難分真假嘅感覺。再用公仔作高難度測試，效果同樣出色，細位精確，即使兩個公仔有咁多Details，都完全難唔到佢。</p><p>自動退地夠準夠快</p><p>除咗「Scan」得靚，M275亦有個超正功能，就係「自動退地」。試過都知，退地真係一項麻煩工作，但用M275退地只要㩒一㩒Mouse就得，快之餘亦非常準確，對一眾Design人嚟講，絕對係一項偉大發明！而同時由於M275極方便掃描一眾小物品，所以深受一眾網上賣家歡迎。佢哋成日要幫商品影相放上網，其實所需工具同時間都唔少，而M275就真係幫到忙。網上賣飾物嘅AmazingStores店主就話：「因為網上購物買家睇唔到實物，相片嘅質素成為買家對產品信心的關鍵，M275掃描立體物件夠靚又方便，真係好啱我用。」而賣開玩具嘅BiDBiDSuperstore店主更加係激讚：「以前影玩具，又要Set燈，又要Set機，影一張相都花好多時間。呢部3DScanner只要㩒一粒掣，就可以簡單做晒以上程序，又影得靚，所有玩具嘅細位都清清楚楚。」上網賣開嘢嘅，睇嚟呢部機非買不可喎！</p><p>HPTopShotLaserJetProM275</p><p>功能：打印、3D立體掃描、影印、雲端打印、網絡打印<br>掃描鏡頭：800萬像素CMOS<br>打印解像度：600×600dpi<br>體積：468×409×270mm<br>重量：13.5kg<br>查詢：惠普香港（800938833）</p></body></html>