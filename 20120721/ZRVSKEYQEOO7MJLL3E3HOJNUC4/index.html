<html><header><meta charset="utf-8"><title>蘋機會：手機投出50吋浪漫　家中數星星</title></header><body><h1>蘋機會：手機投出50吋浪漫　家中數星星</h1><p>家啲手機最鍾意Sell大芒，四吋差唔多係入場底線，不過任憑你個芒點大，都難以跟新嘅GalaxyBeam匹敵。事關佢內置投影功能，可射出50吋影像，用佢嚟開會Present固然方便，花啲心思化作冧女利器，可以隨時隨地數星睇煙花！<br><br>記者：韓繼聰<br>攝影：楊錦文<br>模特兒：CC、Benson@InterplayWorkshop</p><p>投射冧女三招<br>1.自製浪漫星空</p><p>懶理俾人話娘，情侶數星星點都係浪漫必備環節。上網搵定張靚靚星空相或影片，返屋企熄晒燈，開着Beam個投影功能，張星空靚相射上天花，即可製造滿天星效果。仲可以扮識睇星，教佢分獵戶座同北斗星，又Pro又浪漫，包佢對你另眼相看。</p><p>2.私人煙花</p><p>嫌睇星太靜態，女友數數吓瞌着咗？玩煙花一樣Sweet。平時大時大節出街睇真煙花，係好靚嘅，但諗起「塞人塞車」已即時唔開胃。用Beam投射煙花影片，更可有埋音效，都幾好氣氛㗎。</p><p>鬼馬示愛</p><p>女仔最Buy有心思兼有驚喜，利用Beam嘅「快捷面板」功能，可隨時畫嘢寫嘢然後投射出嚟。趁佢行行吓街睇嘢，突然射出冧女情話，仲唔Sweet死？</p><p>嬌小機身藏50吋投影機</p><p>一向覺得投影機都係大大部，估唔到今次竟可之融合至手機，而Size又同普通手機無乜分別。GalaxyBeam機身只有12.55mm厚，機頂則配置了DLP15流明高亮度投影器，可在兩米距離投射出50吋闊嘅影像。實試下，投射影像算幾清晰，光度亦頗充足，即使在正常室內光線下，只要有黑或白平面，便可投射出清楚影像，毋須熄晒燈先玩到。內置嘅投影機App功能豐富，可作對焦、光度、角度等調校，值得一讚係電量有2,000mAh，投影兩粒鐘耗電量都無一半，應可長時間煲。</p><p>男士們，記得關投影！</p><p>Beam可隨時投影係優點，但同時亦暗藏殺機！試想像，當你正喺手機欣賞水着女優靚相，又或同其他女仔WhatsApp緊，乜嘢內容都「投」晒出嚟，係幾咁大嘅災難，小心呀！</p><p>SAMSUNGGALAXYBeam</p><p>處理器：1GHz雙核心<br>系統：Android2.3.6<br>記憶體：內置8GB<br>屏幕：四吋TFT輕觸式<br>相機：500萬像素<br>投影：可於兩米內投影50吋影像<br>查詢：SAMSUNG（26984698）</p></body></html>