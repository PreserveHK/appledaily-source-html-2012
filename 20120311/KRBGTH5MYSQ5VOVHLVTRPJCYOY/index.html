<html><header><meta charset="utf-8"><title>歐盟凡事管 - 左丁山</title></header><body><h1>歐盟凡事管 - 左丁山</h1><p>星期五講及法國新移民來港，原來法國人怕咗社會黨總統候選人Hollande提出之「富人稅」，稅率高達75%，豈只有錢人紛紛鬆人，中產專業打工仔亦不能不計劃離開巴黎，去邊呀？近近地過大海去倫敦囉，現在已經有三十萬法國人住在倫敦，有埋電台㖭，叫做FrenchRadioLondon。<br>社會黨未必贏到薩爾科齊，但薩爾科齊弊在唔係純種法國人，法國選民對佢有一種說不出的不喜歡（或者陶傑說得出），故此荷南迪本來有機會嘅，點知政客就係鍾意見人說人話，見鬼說鬼話，一月份時荷南迪講過：「懲罰性稅率不會帶來更多稅收」，甚受歡迎，大有獲選希望。點知前星期就提出向超過一百萬美元嘅收入徵收75%邊際稅率，如果計埋其他稅項及政府徵費，超過一百萬美元嘅收入等於全部奉送咗俾政府，打工仔搏嚟做乜，花紅冇晒意義，高薪人士唔走有鬼。<br>歐洲人幾鍾意自稱以公義公正，不時訂下管制法規，要納稅人遵守，結果就係管得太死沒希望，最近歐洲爆發雞蛋荒危機，原因係歐盟要伸張動物權益，今年起不准農場用一層又一層嘅雞籠養雞，要有足夠空間俾啲雞隻活動，西班牙雞農冇錢安裝新式雞籠，索性殺雞賣錢，不再生蛋，於是倫敦超市雞蛋價錢由四十幾便士一打上升到九十七便士，以後蛋糕、雪糕會漲價；歐盟要向其他地區飛機徵收排放稅，中國、美國、俄國一起抗議，中國下令中航拒交，以後可能有貿易戰，依家歐盟話歐洲企業嘅女性董事比率偏低，提出到2020年女性董事要佔40%。此議一出，24個成員國勞工部長反對，三國（奧地利、荷蘭、比利時）無異議，其實女性大學生數目在全世界都開始或已經超過男生，女性在商界佔高職，只係時間問題，駛乜立例呀？最怕有啲香港人凡事都話歐盟夠進步，歐盟乜都好，要香港學習，跟風，咁就搵嚟搞。一個政府大有為嘅話，最後受難者其實係人民，逼得人民用腳嚟投票，好似法國精英移居倫敦一樣。
</p></body></html>