<html><header><meta charset="utf-8"><title>蘋機會：2D《街霸》鬥3D《鐵拳》　最強混戰</title></header><body><h1>蘋機會：2D《街霸》鬥3D《鐵拳》　最強混戰</h1><p>雖同屬格鬥經典，但好難想像《街霸》點同《鐵拳》聯乘，畢竟一個2D一個3D，格鬥系統亦南轅北轍。今勻兩大廠將不可能變可能，《街霸×鐵拳》集合大堆頭經典角色，以新穎系統對決，再加上搞鬼人物亂入，令兩款老牌格鬥遊戲充滿新鮮感。<br><br>記者：韓繼聰</p><p>二人連攜出超必</p><p>雖則係Crossover，但玩過之後，普遍機迷都覺得《街霸×鐵拳》系統，偏向2D嘅《田SF4》，打開嘅上手應該冇難度，相反《鐵拳》Fans就要花啲時間適應。對戰形式類似《MarvelVSCapcom》嘅二對二亂鬥系統，兩位角色可在陣中交替出戰，各有獨立體力值，其中一個被KO即當輸一Round，所以適當地轉換角色，以及利用角色嘅優點，便成遊戲勝負關鍵！當然，兩位同伴角色可合作使出威力極大嘅連續技，除攻擊力夠強，連攜必殺技亦華麗非常，一定睇得大家血脈沸騰。</p><p>騎呢角色亂入</p><p>遊戲新創兩項左右戰局嘅新系統，如GEM就係類似RPG嘅能力增強，透過安裝不同寶石，角色能力就會增加，但要達成某啲目標（如成功攻擊敵人5次）才可發動。另一項Pandora系統，就係犧牲一位同伴，換嚟另一角色短時間功力暴增，有機迷實試後，就話「變身」時間太短，唔多化算喎。<br>大堆頭角色亦係呢類Crossover格鬥Game一大特色，今次玩得更盡，PS3版加入人氣極高嘅Toro同Kuro黑白雙貓，可愛之餘亦甚揪得，可謂Cute狠兼備！另外，經典食鬼加入戰團亦係一大驚喜，加埋《inFAMOUS》嘅Cole、中年洛克人、MegaMan等九唔搭八精采角色，反而令隻Game充滿Funny，無咁暴力㖭。</p><p>《街霸×鐵拳》</p><p>機種：PS3/XB360<br><br>類型：格鬥<br><br>人數：	1至2人（支援連線對戰）<br><br>售價：$368</p><p>挑戰職業「機手」贏PS3</p><p>SCEH將會喺TheOne搞一連串造勢活動，除遊戲試玩同Cosplayer合照外，更有製作人交流、Toro同Kuro齊齊玩遊戲、G.E.M.登場介紹GEM系統等。最吸引係請嚟日本《街霸》職業選手Tokido同機迷過番兩招，若然你揪得贏佢，即有機會捧走PS3連《街霸×鐵拳》套裝！</p><p>《街霸×鐵拳》TheOne擺擂台</p><p>日期：3月13日至18日（12nn至9pm）<br>地點：TheOne地下露天廣場<br>PlayStation官方專頁： http://www.facebook.com/PlayStationHK </p></body></html>