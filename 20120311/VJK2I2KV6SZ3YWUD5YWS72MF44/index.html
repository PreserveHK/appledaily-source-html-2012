<html><header><meta charset="utf-8"><title>投資導航：蠱惑的市　四大凶險</title></header><body><h1>投資導航：蠱惑的市　四大凶險</h1><p>港股似要轉勢，行上行落方向未明，只知大市極度飄忽，改行蠱惑！恒指二月重上俗稱牛熊分界線的250天線，市場齊賀牛市重臨，豈料阿爺唔保八，港股本周初連跌三日，跌近千點，跌穿牛熊線。滿以為年初升市派對玩完，上周四及周五及時反彈，快速收復牛熊線。表面上，希債暫時過關，港股暫時安全，但從宏觀面至技術走勢，大市憂慮重重。後市點睇？撈底定沽貨？今期「投資導航」為你剖析四大凶險！</p><p>歐債未拆彈　下站葡萄牙</p><p>希臘換債計劃驚濤駭浪，最終有近95%希臘債權人同意換債安排，成功避免破產。雖然希臘暫逃過一劫，但另一歐豬國葡萄牙又開始「作病」。<br>過去兩周，葡萄牙10年期債息已上升近兩個百分點，令投資者對該國2013年難以恢復發債的憂慮增加，自去年5月步希臘及愛爾蘭後塵、獲得780億歐元援助資金後，葡萄牙一直未能發行期限超過一年的債券。專家指，葡萄牙隨時要求第二輪援助。</p><p>央行救市成效越來越差</p><p>除葡萄牙外，另一歐豬國意大利亦為計時炸彈，根據高盛報告，意大利未來三個月有超過千億歐元的債券到期（見表），面對壓力非同小可，一旦成為淡友狙擊目標，肯定會再掀起新一輪風暴。歐洲央行本月初推出次輪長期再融資操作（LTRO），總值超過5000億歐元，原預期可令銀行增加放貸，但歐洲銀行寧願將資金存放在歐央行，也不爭取更高回報。<br>由去年至今，恒指累升達5000點，可視為各國央行變相推出QE3。惟觀乎過去三輪放水威力，一次差過一次。08年10月港股低見10676點，環球央行聯手放水，QE1一出，大市一年間飆升逾倍至二萬二。QE2於2010年10月正式落實，不過醒目錢一早於半年前（伯南克4月曾暗示推QE2）開始炒定，指數由萬九升上二萬五，升幅超過三成。今輪美國縱未曾放水，歐洲次輪LTRO已視為變相QE3，現時所有憧憬兌現，亦是見光死時刻。</p><p>中國經濟弱　A股無運行</p><p>歐洲經濟短期難有起色，港股今年食粥食飯，某程度要睇A股點走，今年中港股市拍住上，就是多得阿爺放水，不過上周五一連串數據，反映中國經濟「死火」，通脹回落但經濟墮落，股市無運行。</p><p>大開水喉難再現</p><p>執筆時未知內地出口數字，假設仍然如一月份負增長或只有單位數字升幅，中國今年極可能只能靠內需力撐，國務院總理溫家寶上周一句「不再保八」，震散全球股市，再加上巴西狂減息0.75厘，全球經濟引擎的金磚四國死火，熱錢流入只會令新興市場陷入滯脹危機，情況有幾壞，股市未必能預先反映。<br>外界指阿爺唔保八只有象徵意義，但降經濟增長目標反映宏觀政策已經轉向。中央不再視「保八」為不惜一切代價要達致的目標，過往那種大開水喉以保增長的景況難再出現，今年貨幣政策是否如預期般一鬆再鬆，應寄厚望，內銀板塊首當其衝。<br>另內地各級政府向來習慣層層加碼，過往中央要「保八」，地方政府訂下的增長目標往往遠超此數。現在中央率先下調目標，地方政府的增長壓力也大可減輕，毋須再為「交數」而狂谷房地產、基建項目，對相關股份絕非好事。</p><p>業績見光死藍籌冇肉食</p><p>企業陸續派成績表，已放榜的藍籌股中，大部份未有令市場失望，零售、銀行以至本地地產股，成績普遍好過預期。藍籌業績雖然對辦，惟大部份已在放榜前偷步上升，其餘往往見光後無以為繼，特別標青的亦升到「貴晒」冇肉食。美資大行高盛直言，港股利好因素已大致反映，更將港股評級調低至「減持」。</p><p>思捷已炒高　值博率低</p><p>誠如大笨象滙控（005）及恒生（011），前者放榜前仍企穩70蚊樓上，公佈業績全年多賺27%達市場預測上限，股價卻輾轉回落，其他例子包括新世界（017），半年純利增20%，股價亦無以為繼。<br>另一款是業績有驚喜，但炒高兩日後已腳軟，思捷（330）及旺旺（151）同樣為市場眼前一亮，股價搶高，預測PE已超過20倍，值博率不高。</p><p>中移偷步升　非好兆頭</p><p>今周放榜重磅戲為中移動（941），上周五搶高4%，是炒業績抑或春江鴨偷步搶貨，今周會有結論，不過這隻已淪為公用收息股的巨無霸突然異動，反而令人有不好兆頭。<br>中移動過去一年三次大升兼成為藍籌升幅榜五強後，其後有兩次港股進入大跌市，藍燈籠威力，唔講得笑。</p><p>牛熊線爭持防大跌先兆</p><p>港股今年首兩個月頭威頭勢，2月甫突破牛熊線，不過維持大半個月，便再度跌穿。觀乎較接近的01年及08年，熊一反彈也曾經出現短時間的牛熊線假突破，然後才展開大跌里程，所以港股上周急跌後錄得反彈，再度於牛熊線爭持，並未解除熊市風險，投資者要提防大跌先兆。</p><p>科網海嘯　前車可鑑</p><p>觀察千禧年至今走勢，不計2011年歐債危機，港股出現兩次熊市，分別為01年科網泡沫爆破，以及08年金融海嘯。無獨有偶，兩次恒指升越牛熊線後均未能企穩，隨後更暴跌收場。<br>以01年為例，恒指於1月中升穿牛熊線（約16000點）後，於該水平爭持八個交易日便告失守，其後反覆跌至03年8409點始見底，累瀉47%。<br>至於08年走勢更蠱惑，恒指4月下旬升穿牛熊線（約24500點）後，續升至5月初的26262點始掉頭，並於5月下旬再失守，最後暴瀉至10月底的11015點，大跌58%。由此可見，若港股熊市未完，熊一反彈便已終結，稍後便進入大跌浪，投資者要小心。<br>另外，投資者亦可回顧滙控（005）走勢，該股於08年熊一反彈一役，股價一直受制於250天線，之後便進入大跌浪。該股今年2月下旬同樣受制於250天線，有機會案件重演。換言之，投資者可視滙控為指標，若該股明顯突破250天線（現處於70.7元），才確認港股升勢持續。</p><p>《專家意見》<br>牛市未完分段買</p><p>耀才證券市務總監郭思治<br>「家係牛市，唔係熊市……可以分階段買貨，早前由低位升上嚟，有調整都係健康，市場唔係無隱憂，只不過各國迫於無奈要放水，維持超低利率，資金充裕，三月個市會慢慢升番上去。」</p><p>撈底要快更要短</p><p>京華山一研究部主管彭偉新<br>「基本因素睇，係熊，你睇歐洲經濟仲係差，但因為QE效應，令熱錢湧入，個市咪變成牛囉……短期大市會橫行一段時段，比較難升破早前高位，可以考慮撈底，但一定要快、短。」</p></body></html>