<html><header><meta charset="utf-8"><title>楊思琦靚B女曝光泳豪拒翻撻：冇得返轉頭</title></header><body><h1>楊思琦靚B女曝光<br>泳豪拒翻撻：冇得返轉頭</h1><p>情路崎嶇的33歲未婚媽媽楊思琦，撇掉前跳水運動員男友吳帥後，堅強獨力照顧女兒，她已為女兒取英文名Krystal，由於尚未決定姓氏，故暫未改中文名。只得半個月大的Krystal美人照昨日首度曝光，已另結新歡的舊愛李泳豪，曾揚言會照顧思琦及BB，但昨日他卻斬纜說：「冇得返轉頭。」</p><p>飽受感情困擾的楊思琦，去年6月單方面宣佈與拍拖9年的李泳豪分手，隨即被踢爆瞞住男友跟香港前跳水運動員吳帥劈腿半年，並懷有身孕，據知思琦之後發現吳帥原來是空心老倌，馬上跟他分手，獨自在美國洛杉磯安胎待產，分手後吳帥一直失蹤至今。</p><p>尚未決定囡囡姓氏</p><p>拋下所有兒女私情的思琦，上月底順產誕下小龍女，重6磅9安士，她形容生仔過程達十級痛，感受到母親的偉大，她第一眼見到BB，感動得幾乎想哭，她已為女兒取名Krystal，據知思琦還未決定女兒的姓氏，所以BB暫時未有中文名。<br>思琦目前仍在洛杉磯坐月，昨日她在微博首度公開B女兩張玉照，其中一張思琦寫上：「我比米奇（米妮）還要小呢。」照片中B女與身旁的米妮公仔，頭貼頭甜甜入睡，大額頭與大耳朵似足媽媽；BB另一張照片中，思琦寫道：「可愛的睡寶寶。」B女全身包到冚，在暖笠笠的被窩裏酣睡得如睡公主。<br>有女萬事足的思琦大讚B女乖巧易湊，食完就瞓，瞓完就食，首次做媽媽的她很多都未習慣，為B女換尿片時，最初因手腳慢，顧到後面卻顧不到前面已屙了，近日思琦因冷病正在服藥，不能餵母乳，B女只能吃奶粉。思琦對於與吳帥的感情絕口不提，只透露總之未結婚，現階段亦沒有進一步消息，現在只要每日見到BB已開心滿足。</p><p>泳豪讚B女好得意</p><p>去年思琦與李泳豪分手時，泳豪明知思琦懷有別人骨肉，亦曾誓神劈願表示願意照顧思琦「大大細細」，近日盛傳泳豪已搭上25歲中韓混血兒新歡Miki，他昨日出席無綫劇《結．分＠謊情式》活動時，被問到是否會履行諾言？他馬上轉口風說：「我嘅意思係第日要幫手，我會盡能力，喺能力範圍內幫佢。」是否怕女友介意？他說：「會同佢溝通吓，其實我哋仲未正式開始拍拖，只係識咗幾個月，互相了解緊。佢係中韓混血兒，但唔識韓文，職業係文員。」<br>問泳豪跟思琦還有沒有聯絡？他避忌說：「人哋家都有屋企，有佢嘅family。」想不想同思琦保持聯絡？他卻有點猶豫說：「我唔知，睇吓佢想唔想。」如果思琦回心轉意，可有機會返轉頭？泳豪堅定地說：「呢啲都過咗去，冇得返轉頭。」泳豪之後到尖沙嘴拍外景，記者把思琦的B女照給他看，他大讚說：「好得意，不過都冇正面相，睇得唔清楚。」似不似思琦？他說：「額頭最似。」他表示也是從微博睇到思琦的B女相，坦言一向都有關注她的動態。而思琦對於泳豪已有新歡，昨日她透過短訊說：「不回應了。」泳豪新歡Miki昨日突把微博改名「玫瑰Kitty」，並貼上兼職模特兒時拍的照片。</p><p>鼎爺未見泳豪新女</p><p>至於幾乎成為思琦家翁的李家鼎，前晚現身《歡樂今宵》舊同事飯局，他恭喜思琦榮升媽媽，他笑晒說：「恭喜佢，戥佢開心。」問到泳豪曾揚言會照顧思琦，鼎爺即睩大眼說：「吓？唔係喇。」泳豪和思琦會否翻撻成功？鼎爺說：「呢個機會，唔係百分之百冇可能，而係渺茫啲，不過世事冇絕對。」但他是否反對兩人翻撻？他想都沒想即答：「極之！」至於泳豪的新女友，鼎爺表示未見過，亦沒聽泳豪講過。<br>採訪：何慧斯、魯萍、朱志聰<br>攝影：黃文偉</p><p>相士話：「思琦泳豪下年復合」</p><p>李泳豪當初與楊思琦分手時曾一度揚言，連思琦的BB也可以幫手養，足證他的情份有多深，雖然思琦已生女，但若果她回心轉意重投他懷抱，又有沒有機會呢？堪輿家麥玲玲昨日預測說：「其實兩個人嘅八字又唔係話唔夾，不過今年應該冇機會，下年機會比較大。」<br>麥玲玲指思琦命格中夫妻宮相冲，情路波折重重，故婚姻運較弱，她亦土較重，個人比較執着，外人不知道她在想些甚麼。今年屬土運，所以土重的思琦今年會陷困局，比較不開心。</p><p>話你知：娛圈勇敢未婚媽媽</p><p>圈中不少女藝人未婚產子，大多數更獨力撫養，做個勇敢的未婚媽媽。</p><p>甄妮<br>開了圈中女星未婚產子的先河，87年誕下女兒甄家平（Melody），其父親身份一直未有公開。<br><br>吳綺莉<br>99年為成龍誕下小龍女吳卓林，之後帶女兒移居上海，去年回流香港。<br><br>陳秀珠<br>99年未婚誕下一子陳廸加，至今她從未公開兒子生父的身份。<br><br>洪甄欣<br>00年為莫少聰誕下兒子莫鎬廉，09年洪欣與年輕她11歲的內地演員張丹峰結婚，兒子改名張浩鋒。<br><br>關淑怡<br>01年關淑怡秘密誕下兒子兼獨力撫養成人，她一直拒絕透露兒子生父身份。<br><br>梁洛施<br>09年為李澤楷先後誕下三名兒子，但兩人去年宣佈分手。<br><br>資料來源：《蘋果》資料室</p></body></html>