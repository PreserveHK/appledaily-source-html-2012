<html><header><meta charset="utf-8"><title>蘋機會：一App八通天地線　OL愛Bold</title></header><body><h1>蘋機會：一App八通天地線　OL愛Bold</h1><p>講真，一向嫌BlackBerry外形過份保守，不過試完Bold9790，感覺又唔係咁拒人千里；依舊冇乜變款，但輕咗薄咗，OS又快咗順咗，最正係《UnifiedIndox》整合機內所有訊息，一個App睇晒至Hit社交網絡最新訊息，可謂八通天地線，唔怕俾人話Out，OL啱晒啦。<br><br>記者：韓繼聰<br>攝影：劉永發<br>Model：Rainbow@InterplayWorkshop</p><p>整合至Hit社交群組</p><p>無可否認BlackBerry主打商務，但其實佢喺方便大眾用機上亦下過工夫。最欣賞莫過於係佢嘅《UnifiedIndox》，可以一次過俾你Check晒Email、facebook、Whatsapp同twitter等，多個社交同通訊訊息一目了然，仲可即時回覆，方便到極兼唔怕走漏任何社交圈內最新消息，啱晒八通天地線嘅OL。<br>另外Bold9790亦用咗新嘅BlackBerry7OS，配合1GHz處理器同768MBRAM，用落發覺操作極為順暢，無論開Apps、睇片睇相、Email等都相當爽快。特別係上網，就更因為用咗新一代具有優化HTML5效能嘅BlackBerry瀏覽器，而變得更快更順！</p><p>Office隨時改　NFC即時配對</p><p>當然，商務始終係BlackBerry強項，Bold9790免費預載完整版《DocumentsToGo》，除可睇《Word》同《Excel》等辦公室必用檔案外，亦可隨時作出修改，唔係Viewer版咁弱雞。Bold9790亦潮玩NFC及AR擴張實境功能，利用NFC可以隨時一拍，就同喇叭、Handsfree等裝置極速配對，即拍即用，懶人一定愛。而AR擴張實境亦可配合專用App《Wikitude》，即時搵出附近嘅《BBM》朋友、餐廳食評，甚至地標資料及故事等。</p><p>BlackBerryBold9790</p><p>操作系統：BlackBerry7<br>處理器：1GHz<br>屏幕：2.45吋VGA觸控屏幕<br>容量：8GB（768MBRAM）<br>最高支援：32GBmicroSD<br>相機：500萬像素<br>售價：$4,388<br>查詢：RIM（36536000）</p></body></html>