<html><header><meta charset="utf-8"><title>中環在線：豬肉股普甜　要求「齋戒沐浴」 - 李華華</title></header><body><h1>中環在線：豬肉股普甜　要求「齋戒沐浴」 - 李華華</h1><p>舊年食品股真係輸到華華啲芬佬朋友走夾唔抖，無他嘅，好似雨潤（1068）、蒙牛（2319）咁，一話有咩食品安全問題，閒閒哋就同你跌幾成，早排個市咁難炒，輸一隻咁甘，好難追得番㗎陰公！所以話，做食品股你同我講咩鴻圖大計都係假，搞掂啲安全問題先好同投資者講嘢啦！<br>近排有隻來自福建嘅豬肉股中國普甜（1699）打算嚟上市。噚日華華有機會見到普甜嘅老總蔡晨陽，第一時間就問吓點解決食品安全問題，蔡總快人快語話好歡迎華華隨時上去睇場，但有一個條件，就係要「齋戒沐浴」兩日先！吓？唔通豬場殺生得多，連參觀都零舍多規矩？非也！原來所謂「齋戒沐浴」，係要華華兩日唔准食任何肉類，等身體嘅細菌毒素通通清晒後，先入去豬場參觀，避免有病毒交叉感染，萬一有咩豬流感咪大鑊！蔡總仲話，員工都係每半個月先准出豬場一次，每次返入去都要遵守隔離兩日規條，所以豬場由05年成立至今，無出現過豬瘟喎！</p></body></html>