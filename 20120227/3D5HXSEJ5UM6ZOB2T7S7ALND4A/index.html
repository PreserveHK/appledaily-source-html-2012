<html><header><meta charset="utf-8"><title>中門大開：各有盤算 - 添馬男</title></header><body><h1>中門大開：各有盤算 - 添馬男</h1><p>特首選戰搞到天翻地覆，大家睇到如癡如醉。民主政治不是甚麼高尚活動，向上提升，而是社會精英向下流的過程，香港走向普選，自然要慢慢經歷這些天花、白喉、麻疹一樣的發病，出了一次疹，便有抗體，走上康復之路，但要幾耐？冇人知。台灣民主幾歷社會、族群撕裂，差不多十年才回復今日正常不過的總統選舉。<br>香港在殖民地體制下，過去公共事務一切交畀英國人及其買辦處理，大家叠埋心水搵銀。</p><p>阿爺驚曾鈺成叻得滯</p><p>回歸後精英分裂，政治山頭林立，半桶水民主化，人人有後門走，有空位攝，邊有叻人全身投入政治。功能組別制度下，只會培育出一班利益代言人，而非專業政治階層，這班人被稱為福臨門黨。好了，今天遇上了最專業的選戰高手，步步進迫，將唐營一群建制中人殺個片甲不留，大家才驚覺業餘政客難以管治。<br>但換上專業政客如曾鈺成，北京也立時心大心細，唔係怕佢頂唔住梁營負面宣傳攻勢，而係怕佢叻得滯，其他山頭冇位企。曾鈺成當然有捨我其誰、收拾亂局之心，但在派系林立、個人政治利益掛帥的環境下，佢好難入閘。人人都捧佢，但人人驚佢。范太、葉劉伺候多時，見亂局已成，抽水時機已到，其他建制山頭怎會放曾一馬，讓他一統建制天下。</p><p>建制分裂卻互相掣肘</p><p>本地建制勢力四分五裂，面對梁營勢盛，想組成反梁聯盟，就如三國討董卓大軍，唐唐系出世家，一如袁紹，范太葉劉一如袁尚、袁譚、公孫瓚之流，表面合力帶領群雄起兵對付董卓，但各人心恐對方借機擴大地盤，互相掣肘，誰也不想別人坐大。<br>如此局面，最終所謂抗梁陣線不用梁營攻擊，也會自行瓦解。而曾鈺成此時猶如當日曹操，又怎可能收編各路州牧，在討董大軍中當上主帥，看來他還是要靜候下次時機！<br><br>添馬男</p></body></html>