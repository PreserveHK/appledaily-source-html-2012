<html><header><meta charset="utf-8"><title>海嘯後迷上另類投資譚紹興500萬買郵票 - 李華華</title></header><body><h1>海嘯後迷上另類投資<br>譚紹興500萬買郵票 - 李華華</h1><p>舊年港股無運行，押注喺股市分分鐘白忙一場，不幸嘅更會損手，股評人出身嘅香港投資者學會主席譚紹興當然曉得分散投資嘅好處，所以佢除咗好似城中富豪咁收藏名畫之外，近年亦經常投資其他非房產類嘅實物，好似紅酒、郵票同埋茶葉咁，回報仲可以跑贏大市㖭。<br>譚紹興同華華講，自08年金融海嘯同雷曼倒閉後，覺得股票同債券都唔夠穩陣，於是開始搵另類投資途徑，近年迷上咗集郵，佢話投資郵票好過紅酒，「紅酒價格升跌同股市有關連，但郵票就唔同，尤其同中國歷史有關嘅郵票，升值能力同經濟脫鈎，係最好嘅資金避難所。」</p><p>祖國郵票三年升49%</p><p>佢話以前中國窮，有紀念價值嘅郵票都畀外國人買晒，但家中國人有錢，想買番以前失去嘅嘢，好似郵票由09年至今已經升咗49%。佢仲成立咗「中國100郵票指數」，由09年嘅市價做基數，計算國際郵票價值，「我家六成幾嘅資金用嚟買股票，三成幾就買藝術品，最近仲用咗500萬投資郵票，遲啲仲會喺新加坡或者內地設立郵票基金做投資。」譚紹興又話，香港證監會太嚴格同死板，好似內地已經有紅酒、郵票同茶葉基金，香港就好難有呢類投資機會嘞。<br><br>李華華<br>mailto:LiWaWa@AppleDaily.com</p></body></html>