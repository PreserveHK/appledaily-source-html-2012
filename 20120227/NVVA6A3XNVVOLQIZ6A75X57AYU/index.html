<html><header><meta charset="utf-8"><title>十萬元戶大增 - 左丁山</title></header><body><h1>十萬元戶大增 - 左丁山</h1><p>爽報股神何車每日推薦一股，每早都起碼升一輪，散戶真係服咗佢，但何車最鍾意之事，並非講股寫股，而係研究對聯，最近左丁山寫余伯樂對聯，何車睇完又睇，話係近年「GG細語」最有趣味嘅兩篇，死啦，其他稿件原來不入他的法眼？<br>此日何車引述鳳凰衞視節目出上聯：「天鳳凰，地鳳凰，天地鳳凰聚鳳凰」，下聯對死人，至今搵唔到！天鳳凰指天上之鳳凰衞視，地鳳凰指湖南省鳳凰城，此地有藝術鳳凰黃永玉，黃永玉在鳳凰城可以收睇鳳凰衞視，故有「天鳳凰，地鳳凰，天地鳳凰聚鳳凰」之上聯。各方君子雅士如有下聯，請告知左丁山與何車。另外，「古堡好敦倫，敦倫總是倫敦好」之聯，有不少讀者來郵應對，皆有牽強之處，一位老新亞校友植漢民來郵三次，最後修正之下聯為「新居求典雅，典雅何須雅典求」，未知余伯樂認為如何？今天之雅典城不時發生騷亂反政府示威，典雅何須雅典求，幾適合目前形勢。<br>講番昨日之香港家庭收入變化，由2001至2011年，香港富人家庭大增，除咗最低收入一批（少於四千元）家庭嘅數目有所增加之外，整個家庭收入趨勢十分好。十年間，香港增加315,384戶，增至2011年之2,368,796戶，每戶平均2.9人。三十一萬五千新增家庭嘅收入分佈如何？月入超過三萬元嘅高收入家庭增加咗228,796戶，佔新增家庭之72.5%，月入少於一萬元之新增家庭有70413戶，佔22.3%，中間收入（一萬至三萬）新增家庭有16175戶，佔5.1%，從分佈嚟睇，香港住戶收入向上移，值得恭喜，而增幅最大嘅，竟然係月入超過十萬元嘅富戶，由2001年之66851戶升至111,428戶，增幅達66.7%，呢個情況可以解釋得到，點解香港樓價雖高，仍然有承接力，亦可以話俾林鄭月娥局長聽，香港人收入向上移，換一層較大面積嘅私樓有好大需求，甚麼限呎限量住宅單位，根本與市場期望不符，與人口普查嘅收入分佈趨勢不符。在2001年，收入低於二萬元嘅家庭佔52.3%，在2011年，收入高於二萬元嘅家庭佔52.5%，希望呢個趨勢持續下去！</p></body></html>