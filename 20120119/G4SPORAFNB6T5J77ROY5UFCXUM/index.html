<html><header><meta charset="utf-8"><title>教師教答案 - 左丁山</title></header><body><h1>教師教答案 - 左丁山</h1><p>最近香港第一屆中學文憑試考生參加模擬考試，報紙多加報道。據報經濟科有二萬二千名考生報考，係一科熱門科目，考題之中，有啲係時事題，以時事考驗考生對經濟學概念之理解能力。有一條問及本港教科書價與市場供求關係，要求學生提出根據市場理論，分辨本港教科書係邊一種市場結構。<br>「明報」訪問一位經濟科韓老師，老師解釋：「本港有數家市場影響力的出版商，具控制書價的能力，屬寡頭壟斷（oligopoly），若考生對現況一無所知，以為教科書市場競爭機會均等，很可能誤以為是壟斷性競爭monopolisliccompetition，因而答錯題目而失分。」<br>記者問呢條問題嘅標準答案，其實最好問林本利，林教授出版過高中經濟科教科書，對教科書市場有一手經驗體會，勝於一般紙上談兵嘅老師。呢位韓老師驚住學生答錯而失分，老實講，左丁山就驚住佢教錯學生而令學生答錯題。香港教科書市場以前（九七前）有幾十間出版商向教育局匯報書價，去年只剩番大約十七家書商報價，意味呢行難撈，不少書商已退出市場，但仍有十幾家噃，唔係幾家，明明合乎書本上之「壟斷性競爭」之定義，點解韓老師話係「寡頭壟斷」？一般嚟講，「壟斷性競爭」係世界市場常態（牙膏，汽水，床單，維他命丸，健康產品，食米，無一不是），完美競爭（perfectcompetition）只存在於經濟學理論，作為競爭最高境界。「壟斷性競爭」有幾個特點：（一）產品差異，（二）多家廠商，（三）長期來講，市場無進出障礙，（四）廠商獨立決策，（五）買家與賣家無（完全）資訊，（六）某些廠商有制定價格能力。</p><p>睇勻晒，本港教科書市場結構唔係「壟斷性競爭」？難諗啲喎！韓老師可能憑佢嘅教師選買經濟教科書嘅經驗，知道有幾家出版商有市場影響力（如上述第六項MarketPower）都唔定。不可不知，香港學校買書之時，以往要求出版商送埋教材及教師用書、試題庫等等，而教師嗰份由學生家長付鈔（自去年學年開始前，教育局明令唔准，但學校冇錢買教材），呢項出版書之額外成本，唔知教師有無講清楚俾學生聽呢？</p></body></html>