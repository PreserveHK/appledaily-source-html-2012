<html><header><meta charset="utf-8"><title>中環在線：幾十億生意<br>電盈招聘IT精英 - 李華華</title></header><body><h1>中環在線：幾十億生意<br>電盈招聘IT精英 - 李華華</h1><p>提起電盈（008），除咗諗起幾位「筍盤」拍嘅廣告，多數就係now TV同埋香港電訊。電盈總經理佐治．陳禎祥噚日同一班傳媒中人食晏時，就話大家睇漏眼，佢哋仲有一個「悶聲發大財」嘅部門叫企業方案部，呢個部門一年有幾十億生意，好等人用，仲即席公開招聘呀！</p><p>企業方案部勁缺人</p><p>呢個企業方案部門嘅主要客戶係公營同商業機構，舊年收入有22億，今年仲勁，年中時手頭定單有50億。說話向來謹慎嘅佐治，都忍唔住話呢門生意好到唔夠人做，一年前只有2300人，家加到3000人，一樣唔夠人，佢仲有殺錯冇放過咁，即場問記者有冇做開IT嘅子姪、朋友可以介紹，總之「好人會不停請」。<br>難得見到呢位電視廣播（511）前高層，當然要問佢點睇近日嘅免費電視風雲。佢耍完一輪太極後，竟然走去講「那些年」，話196×年佢細細個嗰陣，去涼茶舖畀斗零先有得睇電視……<br></p><p>提電視牌即耍太極</p><p>到佢幾兄弟姊妹有能力夾錢買部12吋德國上將牌黑白電視機，佢又要走上天台調校魚骨天線，由於佢住嘅唐樓有九層樓咁高，唔可以就咁嗌落去問屋企人收唔收到，於是要係咁走上走落，幾陰功。<br>咁返來2012年，如果冇免費電視牌照咁點算呢？佐治舉咗個例，話等如選香港先生，佢都未去選，唔可以話佢輸喎。果然係太極宗師。<br><br>李華華<br>mailto:LiWaWa@AppleDaily.com</p></body></html>