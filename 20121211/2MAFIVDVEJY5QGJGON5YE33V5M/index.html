<html><header><meta charset="utf-8"><title>TVB藝人作反<br>林峯法拉陳豪撐發牌</title></header><body><h1>TVB藝人作反<br>林峯法拉陳豪撐發牌</h1><p>【電視風雲之手指拗出】新電視台牌照風波近日浪接浪，正當無綫和亞視頻頻出招力阻政府發牌給王維基的香港電視（前身城電）之際，現正為無綫拍劇的歐陽震華和關詠荷，甚至身為無綫親生仔女的林峯、陳豪、鍾嘉欣和陳法拉，竟齊齊手指拗出唔拗入，支持增發新電視台牌照。被視為今年視帝大熱的林峯更不諱言：「每一個行業競爭越大，只會推進令到大家良性競爭，亦都令觀眾有更多選擇。」實行幫理不幫親。</p><p>無綫陣營：<br>本報日前披露政府早在今年2月已原則上決定發出新免費電視牌照，但根據行會密議資料，若政府一旦增發牌照，亞視必定成為首間執笠電視台，因而惹來議員質疑特首梁振英一再拖延發牌，其實是保住赤紅亞視的政治決定。<br>這邊廂政府對發牌一拖再拖，那邊廂的無綫和亞視也為免多個香爐多隻鬼而頻頻出招阻發牌，除亞視大搞騎呢騷外，無綫上月也趁台慶連環發功，在報章刊登全版廣告及在台慶夜當晚盡數無綫45年來貢獻，捍衞無綫自家利益，擺明車馬向王維基宣戰。上周五王維基的香港電視舉行晒冷活動，邀188藝人出席，今日和明日無綫也來個鬥晒冷，由行政主席梁乃鵬分率全台2,000名和約1,800名幕前幕後出席「TVB職藝員聯歡晚宴2012」，而今次也是無綫開台45年來，首次2,000名員工總動員出動，擺明大晒冷將王維基的188名藝人比下去。</p><p>林峯：係要淘汰嘅</p><p>不過，正當無綫頻頻出招阻發牌之際，眾無綫藝人卻支持政府增發新電視台牌照，連無綫親生仔女林峯、陳法拉、陳豪和鍾嘉欣也幫理不幫親支持發牌。林峯和法拉前晚到將軍澳電視廣播城出席TVB8頒獎禮，問林峯對增發新電視牌照睇法時，他說：「我哋好多人都覺得發牌係好事，因為每一個行業競爭越大，你只會推進令到大家良性競爭，亦都令觀眾有更多選擇。」是否支持發牌？林峯：「我支持㗎。我純粹由觀眾角度，同埋由員工角度睇，多咗選擇機會，會更加發奮做嘢，因為你要keep到自己嘅質素。前一排好多公司員工無論台前幕後都過咗去王生（王維基）嗰邊，最緊要大家keep住有工開，呢個最重要。」有指一旦發新牌亞視便會執笠，林峯說：「無論邊個行業都係要淘汰嘅，大家如果要繼續進步先可以留喺度。」</p><p>法拉想睇王維基劇</p><p>法拉則說：「我支持㗎（發牌），我都係公司（指無綫）股東之一，有買公司股票，我都好關注呢個行業同埋自己切身嘅利益同發展。其他公司新競爭對手或舊嘅競爭對手如何發展，對我哋嚟講都係好貼身嘅利益嚟。我覺得對演員嚟講係一個發展機會嘅利益，點樣刺激到有好嘅劇本，好嘅創作，大家個鬥心點樣更加好，有競爭大家都會有鬥心，絕對係好事，良性競爭。」法拉指無綫劇一向強，但知道王維基也拍了很多劇，她直言：「都想睇㗎，都想睇吓搞乜嘢。」<br>無綫另外兩個親生仔女陳豪和鍾嘉欣，昨日出席在尖沙嘴舉行的雜誌頒獎禮時也齊聲支持發牌。陳豪說：「我希望整個電視行業可以再上一級，當然多幾個牌競爭多咗，大家可能會講為自己個台有啲擔心，但我唔係咁睇，我係睇整體環境，多咗幾個台多啲競爭，呢啲就係良性競爭。發牌係base on一啲規則，規則係政府set出嚟，以前同家都一樣，只要大家跟正呢啲規則，出多幾個牌唔係問題。」鍾嘉欣則說：「我覺得有競爭先令件事更進步，我覺得係好事。」</p><p>關詠荷盼亞視振作</p><p>除幾位無綫力捧小生花旦外，歐陽震華（波比）和關詠荷等眾無綫藝員昨在電視城出席無綫劇《情逆三世緣》拜神儀式時，也力撐發新牌。關詠荷是亞視出身，有指一旦發牌亞視便有機會倒閉，關詠荷說：「負面睇當然有機會，但正面睇亞視應該更積極，我喺亞視個年代算係最蓬勃，希望佢哋企得番起身。」波比認為香港起碼要有三個免費電視台，但不認為亞視會倒閉，還笑說：「要執一早執啦，好多生意唔一定講錢，講一點心，多個選擇。」鄭子誠對發牌同表贊成，認為台前幕後會有更多出路。黃智賢也力撐即使多一間電視台出現，無綫仍絕對是龍頭大哥，但面對淘汰情況每個行業都存在。<br>採訪：黃曉妍、何慧斯、卓寶花<br>攝影：黃偉雄、陳順禎、林德雄</p><p>一人一票投蘋果【萬千星虧】，對撼 CCTVB 公投↓↓↓<br> http://tv-voting.appledaily.com/ </p></body></html>