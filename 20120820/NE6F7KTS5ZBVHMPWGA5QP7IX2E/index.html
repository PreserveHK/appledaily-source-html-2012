<html><header><meta charset="utf-8"><title>網民籲抵制7-11霸權</title></header><body><h1>網民籲抵制7-11霸權</h1><p>【本報訊】《蘋果》昨報道7-11加盟商被總公司欺壓，要住劏房、日做18小時，有網民隨即聲言要抵制7-11霸權，日後只光顧加盟商店舖，拒絕幫襯總公司分店，去總店只會「打書釘」。不過，兩者不易分辨，有加盟商指惟有靠店內招聘廣告。<br>不少網友昨在討論區炮轟7-11霸道，「根本拎間7仔嚟做係死路一條」，尤其7-11開店過份密集，網友紛紛列舉例子：「上環有條街，十字路口每個角位都有7-11」、「八步距離已經有第二間」。</p><p>招聘廣告分辨加盟商</p><p>至於如何分辨兩者，香港特許加盟經營商協會主席洪永如指，7-11分店不時會張貼招聘廣告，「如果係求其一張紙，梗係加盟商自己印出嚟」；總公司分店的招聘廣告，會有招聘電話，但加盟店一般不寫電話。另有加盟商指，不妨直接向他們查詢，一般加盟店都由加盟商自己擔任經理。現時全港926間7-11分店中，有549間由特許加盟商營運，其餘由7-11總公司營運。</p></body></html>