<html><header><meta charset="utf-8"><title>德國遊戲展：PSV變身做手掣</title></header><body><h1>德國遊戲展：PSV變身做手掣</h1><p>近期PSV大作欠奉，激薄PS3又唔見影，以為SONY今年無料到，點知喺德國遊戲展（gamescom剛於8月15至19日在科隆舉行）上，突然宣佈一項延伸功能，就係佢將會變成PS3的Cross-Controller。當日以《小小大星球2》作示範，新玩法除咗支援方向鍵，更可移動TouchScreen上嘅圖案來進行遊戲，夠晒鬼馬。</p><p>一份錢玩齊兩版本</p><p>買Game形式將出現重大突破！SCE決定選購遊戲時，你只要畀一份錢，就可以有齊PSV以及PS3兩個版本，變相等於買一送一，明益玩家！首批可使用該購買方式嘅遊戲包括《PS明星大亂鬥》及《Ratchet&amp;Clank：FullFrontalAssault》兩款。</p><p>雷電下年2月蒲頭</p><p>雷電擔正主角嘅新一集《MetalGearRising:Revengeance》，在E3只公開咗45秒宣傳片，今次就確實推出日期，美洲地區為明年2月19日，亞洲及歐洲則為2月21日，新片還加入一名全新角色—狼形機械人，確實叫人萬分期待。</p></body></html>