<html><header><meta charset="utf-8"><title>私駕路：宣示愛色主權　齊唱紅</title></header><body><h1>私駕路：宣示愛色主權　齊唱紅</h1><p>先有硬推國民教育科逼小學生唱紅，再有航天員訪港搞一場染紅大滙演歌功頌德，近來新聞都充斥住紅色氣氛。咦，最新上場的smartfortwo特別版又係玩鮮紅主題，時間好似夾得剛剛好，唔通想一齊唱紅湊熱鬧？錯錯錯，今次呢架黑紅配純粹再次用鮮艷顏色，宣示smart最叻好色的主權啫。<br><br>記者：許維雅<br>攝影：譚盈傑<br>模特兒：Luna@ModelOne</p><p>顯型格Cool味</p><p>今年剛剛小改款的smartfortwo變動雖不大，但將smart圓形標記放大再移至鬼面罩，務求令形象更鮮明。相隔兩個幾月，廠方乘勢推出名為sharpred，即代表sharpred的限量特別版，既可以為催谷新款造勢，又能以玩色把戲再次證明smart擁有多變小潮驅的獨特形象。久不久就以限量新色為品牌帶來新鮮感的smart，前年有greystyle灰色、去年有nightorange鮮橙，兩者皆襯得出色。相比之下，今年以鮮紅作為特別版主題，聽落似乎略欠新意喎，怎知黑紅配的新組合卻襯出於smart身上少見的型格cool味。大家或會說smart之前都有鮮紅車身，但其實今次是C字形的安全車體結構首次噴上火辣的鮮紅色，配上黑色車身，再換上特別版專屬的15吋黑色金屬輪圈、鮮紅側鏡等，令向來可愛的smart變成惡相小辣椒，吸引更多男士垂青。</p><p>加萬九蚊換黑紅套餐</p><p>為了印證sharpred特別版的身份，廠方專誠整了一個sharpred徽章置於側鏡之下，還預備了一張繡上紅色sharpred字樣的地毯。內櫳方面，黑色真皮中控台及桶座均以紅色車線縫紉，呼應特別版的黑紅主題，尾箱兩側及門框邊亦見到鮮紅色點綴。至於性能，以passionmhd版作為藍本，可輸出71匹馬力、92Nm峯值扭力，但個人認為可輸出84匹馬力的turbo版本似乎更貼合這小辣椒的外形。油耗只需4.2L/100km的表現令sharpred同樣是環保私家車一族，減稅後的車價賣$150,042，比普通版貴$18,892，當中已包括天幕頂天窗、全真皮椅及LED日間行車燈等配備，畀多少少抵唔抵，就真係視乎黑紅配啱唔啱你口味，不過，我個人就嫌唔夠誇，若果桶椅可以全張轉做紅色，smart的玩味形象會仲突出，我會更buy。</p><p>smartfortwocoupesharpred</p><p>引擎：999cc直三<br>馬力：71hp/5,800rpm<br>扭力：92Nm/2,800rpm　<br>傳動：五前速自動波連+/-<br>售價：$150,042<br>查詢：34288666（smartHK）</p></body></html>