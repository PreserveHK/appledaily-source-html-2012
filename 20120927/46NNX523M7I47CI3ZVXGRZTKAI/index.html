<html><header><meta charset="utf-8"><title>Big 4墨乜夾Band</title></header><body><h1>Big 4墨乜夾Band</h1><p>張衞健、許志安、梁漢文同蘇永康呢四個中佬組成嘅Big 4又有新搞作，最近幫微信拍電視廣告，總共有三個爆笑造型，分別係姣佬look、墨西哥look同埋一個絕密造型。四個扮墨西哥佬又似模似樣喎，笠頂大圓帽、披上斗蓬、黐埋二撇雞，再拎住啲沙鎚、結他同小喇叭，成班小學雞咁。</p><p>另外，康仔噚日講番地產公司未經佢同意刊登佢碧瑤灣住宅相片同資料時話：「佢哋透過律師辯稱經我媽咪口頭同意刊登，家交晒畀律師處理，總之佢唔刊登道歉聲明我就追究到底。我律師經已去信地產監管局同私隱專員公署，總之我大把時間同佢追究，間屋我都唔放租，留喺度養老鼠，處理好先算。」 撰文：洪紅克</p></body></html>