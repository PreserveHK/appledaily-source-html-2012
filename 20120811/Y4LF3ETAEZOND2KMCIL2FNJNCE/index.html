<html><header><meta charset="utf-8"><title>蘋機會：Leica助陣Vs反芒　散景王鬥F1.4</title></header><body><h1>蘋機會：Leica助陣Vs反芒　散景王鬥F1.4</h1><p>早排SONY部F1.8光圈RX100，玩夜景、散景一流，為積弱嘅Prosumer機注入新活力。F1.8好叻？Panasonic同Samsung就同日發佈F1.4特大光圈新機。一部有Leica靚鏡助陣，一部就反芒加Wi-Fi，專業鬥玩味，各有千秋。<br><br>記者：韓繼聰<br>攝影：劉永發、伍慶泉<br>模特兒：Paris@InterplayWorkshop</p><p>PanasonicDMC-LX7</p><p>1,270萬像素CMOS/3.8倍光學變焦/3吋TFTLCD/售價待定<br><br>查詢：信興（27333888）</p><p>SamsungEX2F</p><p>1,240萬像素BSICMOS/3.3倍光學變焦/3吋VGAAMOLED/售價待定<br>查詢：Samsung（36984698）</p><p>Panasonic配靚鏡</p><p>LX系列一直係Panasonic王牌，不過GF系列走紅成新寵，LX聲勢就大不如前。隔咗一段時間，Pan記終於推出全新LX7，更以F1.4打動影友的心。Leica靚鏡一向係LX系列最強賣點，今次當然都唔例外，一支LeicaDCVARIO-SUMMILUXF1.4-2.3，提供咗24-90mm3.8倍光學變焦，最Wide時光圈有F1.4，Zoom到盡時亦有F2.3，無論焦距或光圈都贏另一新機EX2F一個馬鼻，加上Leica牌頭，影像質素更係無得輸。<br>操作手感亦係賣點之一，除咗同LX5相似嘅機身布局，LX7首次將光圈環設於鏡頭上，用起嚟更直覺，亦更貼近專業相機手感，操作相當流暢。而新增的ND/Focus控制桿，亦方便開啟ND濾光功能同進行手動對焦。</p><p>《DiGi》Stephen</p><p>「LX7用番1/1.7吋CMOS有啲失望。整體改進唔少，可惜出得遲，俾SONYRX100佔咗先機。」</p><p>三星Wi-Fi玩樂性強</p><p>EX2F雖同樣有F1.4特大光圈，但相比LX7有Leica助陣，睇落輸蝕啲。不過Samsung針對番LX7專業機所欠缺嘅元素，率先內置Wi-Fi功能，可隨時上載相片、影片至facebook、YouTube、微博等，更可備份至家中電腦及雲端，方便到極，真係連過相時間都慳番。最正就係可以玩埋Smartphone遙控，靚機影靚景之餘，自拍都咁輕鬆。再加埋LX7無嘅反芒功能，無論高影低炒定揸機自拍都方便好多，雖然唔係乜新嘢，但人無你有，一拍埋即時加番晒分。另外，雖然EX2F鏡頭上無光圈環設定，但機頂嘅雙轉盤，同手把位上嘅控制輪，操控感一啲都唔輸蝕，單手操控上更係稍勝一籌！</p><p>《PCM》Franco</p><p>「同LX7都係光圈大但感光元件唔大，景深效果唔夠突出。Wi-Fi同反芒功能，吸引鍾意SnapShot嘅玩家。」</p></body></html>