<html><header><meta charset="utf-8"><title>我愛橫財3：眉修高財運到</title></header><body><h1>我愛橫財3：眉修高財運到</h1><p>深水埗南昌街188號。從門外看入去，右面幾排凳坐滿人，左面也有幾組人，面對面貼牆坐。仔細看，這些人有男女老嫩，外觀找不到共通點，但在沉默中又透露着某種默契。這裏沒人禱告，但嗅得到虔誠，他們虔誠是因為想改運，當然包括想改財運。　記者：劉嘉蕙　攝影：黃子偉　模特兒：Icy @ Unique Model</p><p>等一小時視作等閒</p><p>這是我看過最神奇的美容院。<br>作為間歇光顧美容院的女子，先告訴你我感覺到的第一個文化差異──等。一般美容院很少要客人等，假如你不幸要等十分鐘，職員會一臉歉意為你送上熱茶，捧幾本雜誌給你看，順便聊聊你的皮膚又或八卦其他。這間「為妳美容屋」大門側邊有個放了紙片的小膠盒，大家走過去自動拿籌，然後到右邊等候區坐着，這裏不提供雜誌和電視，收費是一般美容院的兩倍，響應院方保持安靜，大家甚至連電話也不怎樣用。平時有人上洗手間等五分鐘都會講粗口，這裏的人等一小時也不皺眉頭，「次次都要排隊，起碼等個零兩個鐘。」客人甲說，她個幾星期來「覆診」一次，每次都這樣的等，甚麼事能讓香港人心甘情願地等？答案是一雙靚眉，或準確點說，一個幸福人生。</p><p>苦口婆心的改運主帥</p><p>修眉改運工程的主帥，叫秋瑩姑娘，面容和善。<br>秋瑩姑娘坐在角落，拿着眉鉗念念有詞，對生客，她告訴他們人生有希望：「你好靚，可惜條眉掹壞咗，我家幫你整番好，包你靚到自己都諗唔到咁靚，做個幸福女人。」對熟客，她苦口婆心勸他們勤修眉：「你一定要乖，你遇到我係好運，但你都要再努力，升高自己條眉。你要同自己講，相由心生，你一定會改變，執着、主觀、任性會害死自己人生。」<br>瞓覺小姐來這裏修眉十幾年，不用預先溝通，她自動波「SK-II湯唯上身」，繪形繪聲地發表用家心得。我問：「修眉之後係咪好運咗？」她高八度回答：「係呀！開心咗，自己望自己個樣都順眼咗，人哋望你又舒服咗，相對所有嘢都好咗。」她開手機給我看：「我以前條眉得一半，去出面美容院修，唔得，好幼，個個都修到同一款眉。搵秋瑩姑娘幫手後，真係覺得順眼好多，家我哥哥嫂嫂同事都嚟修眉，我都會提佢哋努力升高條眉，秋瑩姑娘好苦口婆心，不過未必個個客人都聽得明，我修完眉紮起頭髮見工，運氣真係好啲，真係要經歷過，先會明白佢講嘅嘢係啱。」觀乎客人們充滿希望的眼神、牆上一串串金句、場內客人送給她的一盒盒月餅，我覺得自己身處的不是一間美容院，而是教會，而眼前外形樸素的秋瑩姑娘，就是教主。</p><p>紮頭髮防眉耷</p><p>教主說：「好眉帶出好人生，而好眉要點，一字記之曰高。」<br>秋瑩姑娘腳邊夾着幾塊大紙板，上面有一幅幅貼得整齊的修眉前後圖，偶爾看到客人露出疑惑表情，她會舉起紙板指着一兩個個案，展示成果，並呼籲所有客人一起參考，「快啲嚟睇啦，呢個女仔本來無眉，識咗我幾個月，我幫佢生番晒，你睇家靚得幾交關？」話口未完，另一塊紙板緊接而上，「你睇佢幾靚，佢跟咗我廿幾年，家有六層樓啦。」有圖有真相，客人們看了這麼多活見證，紛紛點頭如搗蒜。我想我與大部份人一樣，最着緊「六層樓」三個字，修眉可以改財運，我的橫財夢有着落了。<br>再來入戲肉了，教主說：「有財運的眉，最緊要高，眉頭眉中眉尾都要高。點為之高？可以用手指去度，喺眉頭同眼頭之間放到一節手指位就叫高，越高越好；其次要看眉形，雙眉眉尾要斜上似飛機翼。同時，應盡量避免頭髮遮面，宜紮起頭髮，地心吸力會令眉毛越來越耷。」像李嘉欣向上揚的飛機眉，就是典型的幸福女人眉，「眉開眼笑，修靚條眉最值錢，望落成個人都開心晒，好運就會跟住嚟。」<br></p><p>一條眉修足七小時 </p><p>教主本身也是幸福女人，一對子女，一個是醫生一個是藥劑師，丈夫錫到燶。她因緣際會跟師父學美容，廿多年前在發祥街開美容院，很少宣傳，但有麝自然香，如今深水埗店舖有一千呎，天天掹眉掹到手軟，觀乎店舖絡繹不絕，不難估計她財運亨通富貴逼人，「我唔想講生意，最緊要救人。」坊間傳說她有特異功能，她說：「我覺得我有，你唔見我掹眉越掹越有？頭先模特兒小姐啲窿窿都唔見晒啦。我學過玄學四年，分析面相和眉形，所以知道邊種眉形靚。」她不是開檔第一天就標榜改運的，倒是客人讓她知道有此一途，「修眉修耐咗，慢慢好多人送禮物畀我，我先知有人修眉後行運，之後我鑽研究竟乜眉形最旺，最後我發現，所有幸福女人的共通點，就係眉夠高。」原來是統計學。<br>她每周開舖六天，一般中午時分開工，條條眉用心琢磨，做到夜晚十一二時等閒事，所有眉要經她出手才出得門口，「無一條眉難倒我，一埋身我就知點整，我好畀心機去整，逐條掹花好多時間，從不欺場，試過一個細路仔條眉，我修咗七個鐘。」</p><p>修眉增財運Tips</p><p>1. 眉修得越高越好，在眉頭與眼頭之間容得下一節手指，才算眉高。<br><br>2. 忌彎眉，眉底要直，一雙眉尾要斜上似對飛機翼。<br><br>3. 相由心生，要相信自己雙眉會升高。<br><br>4. 紮起頭髮，因為地心吸力會令頭髮下垂，連帶頭皮面皮下垂，再連帶雙眉也會下垂。<br><br>5. 勤修眉，眉開，自然眼笑。</p><p>修眉Steps</p><p>同事甲一雙眉，被秋瑩姑娘稱為「鹹濕婆眉」，可能會影響姻緣，在眾人合力搶救後，同事得到一雙乾淨靚眉，姻緣財運皆旺，滿足離去。</p><p>為妳美容屋（2720 8332）</p><p>地址︰深水埗南昌街188號華麗廣場地下5-6號舖</p></body></html>