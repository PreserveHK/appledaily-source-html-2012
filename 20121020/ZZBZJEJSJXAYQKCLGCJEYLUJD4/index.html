<html><header><meta charset="utf-8"><title>蘋機會：EOS M到港　$5,980平價搶客</title></header><body><h1>蘋機會：EOS M到港　$5,980平價搶客</h1><p>無反相機近年大行其道，但偏偏相機大佬之一Canon就遲遲未加入戰團。公佈多時的EOS M昨日正式首次現身香港，吸引不少記者到場試玩，可愛嬌小的機身，內藏APS-C 1,800萬像素CMOS，雖然操作「入門Feel」，但畫質相當不錯，加上開價$5,980，比之前公佈的外地定價平，抵玩喎！　記者：韓繼聰　攝影：楊錦文　模特兒：Ava</p><p>驚喜定價　高質CMOS</p><p>有留意開相機消息嘅人應該對EOS M完全唔陌生，事關無論外形定規格，網上早早有齊資料，大家應更關心定價！今次香港定價實在有驚喜，連18-55mm鏡頭只賣$5,980，比之前外國公佈的價格更平（約$6,630）。另外，連22mm鏡頭及鏡頭轉接器，則售$6,480；雙鏡加閃燈售$7,280，確實有一定吸引力。除了售價，畫質亦係賣點，的骰可愛機身內藏APS-C 1,800萬像素CMOS，ISO最高達25600，絕對係無反機中的高階一員，加上DIGIC 5處理器，影像質素應該無得輸。實際試影，室內外拍攝色彩一樣細膩，色彩準確自然，不少在場記者都對佢嘅影像質素表示讚賞。</p><p>簡易入門操作　對焦略慢</p><p>首見EOS M真身，感覺依舊「可愛」，機身圓渾簡潔，甚有Canon Powershot DC影子。雖然話可愛，但一啲「膠味」都無，鋁金屬外殼揸上手感覺相當紮實，加上淨機只重262g，手感出奇地好。機身按鈕不多，操作主要用Touch芒完成，實試之下，Touch芒操作暢順，兼有與Smartphone一樣的Multi-Touch功能，更支援Touch對焦，入門新手一定鍾意。不過，對用慣較專業相機嘅龍友嚟講，操作感應該差啲，事關機頂只設一個簡單模式轉盤，要轉PSAM都要入Menu，好彩Menu設計算簡單易用，我摸咗一陣已經可以操作自如。反而扣得更多分嘅係對焦速度，由按掣對焦到拍攝，過程明顯唔夠爽，只屬可接受Level，明顯比最新一批無反相機慢，實在有啲失望！</p><p>試相效果</p><p>試機意見</p><p>CANON EOS M規格</p><p>像素：APS-C 1,800萬像素CMOS<br>處理器：DIGIC 5<br>連拍速度：4.3fps<br>屏幕：3吋Clear View II LCD TFT Multi-Touch輕觸屏幕<br>影片格數：1,920×1,080高清拍片<br>ISO感光度：ISO100-12800（可擴展至25600）<br>功能：7種創意濾鏡、手持夜景及HDR背光控制模式<br>尺寸：108.6×66.5×32.3mm<br>重量：298g（連電池）<br>售價：$5,980（黑、白、紅、銀）（連EF-M 18-55mm f/3.5-5.6 IS STM鏡頭）<br>$6,480（黑、白） （連EF-M 22mm f/2 STM鏡頭及鏡頭轉接器EF-EOS M）<br>$7,280（黑、白）（雙鏡頭連Speedlite 90EX閃光燈）<br>發售日期：10月24日<br>查詢：3191 2333</p></body></html>