<html><header><meta charset="utf-8"><title>蘋機會：大芒3DS炒唔起　孖寶繼續頂</title></header><body><h1>蘋機會：大芒3DS炒唔起　孖寶繼續頂</h1><p>任天堂喺傾力打造WiiU之餘，都Keep住手提機競爭力，將3DS芒細兼難睇嘅缺點剔走，推出屏幕面積加大90%嘅3DSLL，對打機同影3D相都更舒服。可能芒大咗但解像度不變，畫面亦唔會細緻咗，所以令到首批到港水貨炒唔起，只係略貴百零蚊飛機運費。好彩新一集孖寶同期推出，吸引大家繼續「頂龜」，令3DSLL有番啲生氣。<br><br>記者：許福合<br>攝影：譚盈傑<br>模特兒：Kinki@PureModels</p><p>水貨唔貴機迷費事等</p><p>3DSLL在日本7月28日先正式推出，不過周五已經見到在部份Game舖出現，有齊紅、白同銀色機可以揀，筆者行過灣仔東方188的Game舖，水貨叫價一般都係$2,050左右，而日本正價賣18,900日圓（約$1,874港元），升幅都唔算離譜。行貨改名為3DSXL，售價亦公佈咗賣$1,749，不過就要等到9月28日先推出，而且區碼問題未明，唔少心急的機迷見個價合理都出手買日版機，一於早買早享受。<br>3DSLL與上代3DS比較，最主要是上芒3D裸視屏幕，由原來面積3,538mm2提升至6,767mm2，顯示面積大了90%，玩起來比舊版3DS更有空間感，立體圖層表達得更好，美中不足是解像度同舊機相同，玩遊戲時變相將畫面拉大晒，還好新機會對畫面進行優化，不致太鬆散。筆者以DS版《NewSuperMarioBros》試機，無3D效果下，畫面真係幾粗糙，都係玩番3DS遊戲好過喇。</p><p>Mario再救公主</p><p>護航作《NewSuperMarioBros.2》亦會同日推出，繼承經典橫向捲軸式玩法，古仔講Mario要救碧姬公主，新作加入新玩法，如Mario食了黃金花後，會變成全身金色，射出的黃金球能將磚塊變成金幣！場景亦會出現水底、沙漠、雪地等；Mario可以長出尾巴，在天空飛行，又可以放出金環，將敵人染金後，打倒會爆出大量金幣，這時記得將3D效果調高，睇住金幣爆埋身，係筆者最愛！</p><p>可玩6.5小時</p><p>屏幕加大碼的同時，機身亦無可避免大咗46%，亦重了約100g，不過使用時間亦比舊機強，玩3DS遊戲可持續3.5至6.5小時。除了插DS/3DS遊戲卡外，內置軟件集亦實用又好玩。</p><p>Nintendo3DSLL
</p><p>上屏幕：4.88吋（800×240）<br>下屏幕：4.18吋（320×240）<br>鏡頭：	30萬像素（支援3D拍攝）<br>記憶卡：SD<br>體積：93×156×22mm<br>重量：336g</p></body></html>