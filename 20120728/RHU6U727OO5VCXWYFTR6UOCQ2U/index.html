<html><header><meta charset="utf-8"><title>宅錄：五星級狗酒店　日日游水健關節</title></header><body><h1>宅錄：五星級狗酒店　日日游水健關節</h1><p>暑假從來係主人外遊季節，不想麻煩親友，又怕寵物店照顧不周？今日我哋介紹四大最筍狗酒店，有的日日上堂學嘢，有的還予主人24小時網上監察，係咪安樂晒先？<br><br>記者：張文蕙<br>攝影：楊錦文<br>模特兒：Hidy、Onting</p><p>最Grand　罕有ISO9001認證</p><p>TheGrandDogarooPetHotel全店佔地8,000平方呎，是香港少有ISO9001:2008國際品質管理認證的狗酒店。入住前，店員會為寵物進行基本檢查，確保所有入住狗隻無疾病。酒店還定時進行清潔消毒，狗狗亦日日可出Playground玩樂上堂！<br>校長Eric擁多項犬隻訓練專業資格，訪問當日撞正嚟返學嘅貴婦狗MapMap，跳圈、詐死乜都識做；大家去完旅行返嚟，狗狗隨時仲叻過以前！你仲可以要求狗狗，每日喺恒溫泳池游水35分鐘，佢要照着訓練員的指令游，能訓練服從性之餘，更能加強關節健康。</p><p>TheGrandDogarooPetHotel（27687668）<br>收費：$260-$450（訓練、游泳另加收費）</p><p>最Free　食住家菜通屋走</p><p>愛HomeFeel？綠悠悠寵物酒店的4,000平方呎特大花園啱晒你，室外地面及牆身均鋪上瓷磚，好清潔乾爽，又有游泳池讓牠玩餐飽！若狗狗無攻擊性及疾病，則可與其他狗狗交流，通屋走好Free！最貼心係每日提供兩餐自家新鮮健康飯菜，如新鮮雞肉及菜等。酒店位處上水，空氣清新，住完隨時唔肯返屋企！</p><p>綠悠悠寵物酒店（69860988）　<br>收費：$120-$180</p><p>最方便　24小時實寶貝</p><p>太平洋寵物會座落荃灣市中心，鄰近港鐵，距機場只有20分鐘車程，主人臨走前望多寶貝一陣都得！<br>會所每日都有註冊獸醫巡視監察，住宿地方會定期杜蟲杜蝨，狗狗唔怕病。狗狗每日都有散步同玩樂時間，你仲可以24小時網上監察，唔使擔心愛犬被虐待！</p><p>太平洋寵物會（35763909）<br>收費：$132-$404</p><p>最穩陣　18宿位好搶手</p><p>留宿愛護動物協會，一聽就知最穩陣！佢哋會每天監察及記錄動物的進食量、如廁情況和行為，若有健康問題，獸醫隊伍仲會即時提供醫療支援！近期內部翻新過，改善隔音設施，狗狗都瞓得安樂啲。不過只有18個宿位，想住就要幾個月前訂定喇！</p><p>愛護動物協會（22325501）<br>收費：$120-$175</p></body></html>