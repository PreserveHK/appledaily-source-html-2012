<html><header><meta charset="utf-8"><title>剛晶11月結婚　一切從簡朱玲玲：慳番好多</title></header><body><h1>剛晶11月結婚　一切從簡<br>朱玲玲：慳番好多</h1><p>朱玲玲前晚現身商台活動，家有喜事的她心情靚絕，正式宣佈兒子啟剛11月迎娶「國寶」郭晶晶，現正忙於挑選奶奶戰衣之餘，亦即將派帖及過大禮事宜。玲玲指晶晶是北方人，所以婚禮會一切從簡，她更笑言可以慳番唔少，剛晶還詢問她影婚紗相的意見。</p><p>朱玲玲前晚獲陳志雲邀請，現身金鐘出席商台舉辦的分享會，朱玲玲表示會分享攝影樂趣，問到她有否為三名兒子影相，她笑言：「細個有影，不過佢哋冇乜耐性，成日都叫快啲，佢哋唔係咁大興趣。」<br>記者笑指她是否忙於搵衫出席兒子霍啟剛與郭晶晶婚宴，她表示：「冇，成日都要搵靚衫，不過都要搵啦，但仲有一段日子。」玲玲透露婚禮將於11月舉行：「好快派帖，到時你哋知邊日。」</p><p>拒為兒子拍婚照</p><p>問到她會否操刀幫兒子影婚紗相，玲玲表示：「唔會，佢哋問我揀邊個攝影師，我冇特別介紹，都係佢哋自己搵，我哋不嬲都有商量。」記者問剛晶是否拍妥了婚紗相，她則笑而不答。<br>朱玲玲表示第一次娶新抱很緊張：「想準備好啲，不過都想簡單化，佢係北京人，冇乜嘢搞，會慳番好多，過大禮儀式仲考慮緊，自己唔識呢啲嘢。」問到晶晶日前在港出席活動後返霍家大宅留宿，是否已與啟剛同居，她即尷尬表示：「呢啲我唔敢講，費事你哋喺門口等佢哋，總之唔係，佢哋都未結婚。」</p><p>陳志雲有大動作</p><p>此外，前晚有不少藝人出席商台的分享會，包括周麗淇、莊思明、莊思敏、陳煒及郭秀雲等，有傳陳志雲上任後將進行大改革，更盛傳會炒查小欣，志雲表示：「冇咁嘅事，係有幾個大舉動，冇講過怒炒查小欣，我自己唔會開咪。」至於早前被拍到與六嬸方逸華飯局密斟，志雲笑言：「同TVB、李寶安、樂易玲同方逸華不嬲關係都好好，不過我哋未有具體嘅合作計劃。」<br>採訪：盧妹<br>攝影：陳慧安</p></body></html>