<html><header><meta charset="utf-8"><title>香港有乜好 - 左丁山</title></header><body><h1>香港有乜好 - 左丁山</h1><p>香港每日吵吵鬧鬧，議員罵政府官員缺乏誠信；特首大屋僭建沒有坦白交代；屋宇署長處理唐英年、梁振英豪宅僭建之事有大細超之嫌，似乎唔敢得罪現任大老闆；加上電視發牌鬧劇，社工團體投訴貧富懸殊，環保團體投訴全部發展舉措，老師埋怨縮班殺校，驚住職位不保，家長埋怨名校減少派位，累佢哋嘅子女要入差啲嘅學校，工會怨工資低，僱主猛呻話請唔到工人……<br>總之香港百事不妥，想話清靜，最好移民阿魯瓦圖曬太陽，或者移居到人人稱讚地方清潔、政府廉潔、填海起路建屋全無反對聲音嘅新加坡。香港百無一是，空氣污染、政府無能，有地產霸權、傳媒霸權、環保霸權，點住得落呀，向神前許願，來生不做香港人。<br>點知道喺我哋眼中睇到毒藥，老外睇到嘅係蜜糖。《經濟學人》嘅EIU曾將香港評之為世界最宜居城市，EIU最近又有新搞作，根據十一項指標排列，包括人均GDP、預期壽命、家庭生活質素、政治自由度、工作職位穩定性、天氣、安全、社區生活、管治、罪案等等，為80個國家地區排名選出2013年最佳出生地（即係生為乜乜人最好），咦，香港居然排名第十，外國人幾恨來生生為香港人㖭！新加坡就排名第六。<br>香港唔係好多本地志願組織啲社工及活躍社運分子講得咁曳㗎，有人成日鬧香港本地教育差勁，高官名人送晒啲仔女去英美讀寄宿學校，對香港不屑一顧，但培生出版社（Pearson）公佈全球教育系統排名，世界十大之中，芬蘭第一、南韓第二，香港誇喇喇排第三，日本第四、新加坡第五、英國第六、荷蘭第七、紐西蘭第八、瑞士第九、加拿大第十。吳克儉出到外國，教育專家會問佢香港點解咁注重教育、通識課程點解搞得掂、如何向香港學習等等。返到香港，吳克儉就俾人批評到體無完膚，要佢下台。睇嚟吳局長如果精神緊張，不妨去歐盟行吓，俾人讚番香港教育兩句，可以精神鬆一鬆！</p></body></html>