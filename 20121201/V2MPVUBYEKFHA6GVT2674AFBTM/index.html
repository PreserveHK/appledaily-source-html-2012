<html><header><meta charset="utf-8"><title>蘋機會：iPhone 5夥拍EOS 6D　遙控光圈快門</title></header><body><h1>蘋機會：iPhone 5夥拍EOS 6D　遙控光圈快門</h1><p>自Nikon D600後，全片幅DC已進入平民化時代！香港Canon趁40周年，舉辦數碼博覽會展示新型號EOS 6D，此機首度配置Wi-Fi，直駁電腦、平板及手機！現場必玩無線連動iPhone5，透過手機遠程操控光圈快門，反應與速度近乎同步；想試玩，呢兩日去會展喇！<br>記者：陳國輝　攝影：楊錦文　模特兒：Lilam@Zmodel.com</p><p>電話遙控操控</p><p>相機及手機無線操作，Samsung早就玩過！但別忘記，該類SMART Camera屬機仔級別，難冧掂發燒級玩家；相反，今次Canon公佈嘅EOS 6D貴為Full Frame相機，搭埋Wi-Fi及GPS功能，肯定屬同級中罕見！<br>談到無線功能，首先便諗起即時掟相落iPad或者Notebook。無錯，身為專業攝影師，當然希望影完一輯相，可即時畀老闆睇到效果；EOS 6D唔只提供呢項分唇，佢仲畀玩家掟去facebook及Twitter同老友分享；不過，點過癮都唔及連動iOS或Android手機咁好玩，現場示範將iPhone5駁埋6D，除了可當成無線View Finder用，更可透過手機調校6D光圈值、ISO，甚至按半下Shutter亦照樣模仿，真係服咗佢！影完相，你可即時儲存到6D或手機，但當存到手機時會把解像度壓縮為1,920×1,080，像素雖然低咗，但傳輸速度更快。</p><p>機身減磅支援SD卡</p><p>身為入門級Full Frame機，佢唔止售價貼近大眾化，物料也變得精簡。例如高階機普遍以耐用及手感一流嘅全鋁合金為主，重量約800g至1,000g，但EOS 6D頂部只用上塑膠物料，據官方解釋，由於內置Wi-Fi及GPS關係，如果機身全部用鋁合金製造，怕影響傳送質素；相反，佢減磅後只有680g，輕巧程度更適合女性。究竟輕巧抑或墜手好啲，因人而異；只可惜機身僅提供SD卡槽，萬一你用開CF的話，就要重新適應喇！</p><p>人像
試相</p><p>以24-105mm鏡頭並利用自然採光拍攝，突出髮絲的細滑質感；雖然頭髮暗位仍清晰細緻，不過左手就出現輕微Over。</p><p>Canon EOS 6D</p><p>感應器：35.8×23.9mm全片幅CMOS<br>有效像素：2,020萬<br>兼容鏡頭：EF系列<br>記憶卡：SD/SDHC/SDXC<br>重量：680g<br>售價：$15,980（淨機身）<br>$21,580（連24-105mm鏡頭）<br>查詢：<br>Canon（3191 2333）</p><p>現場試玩　$210,000　4K攝錄機</p><p>今明兩日舉行的「Canon ImagineNation數碼博覽會」，除了有得試玩EOS 6D，會場更展示最強4K攝錄武器──EOS C500和EOS C500 PL搭上EF Cinema鏡頭，大家可試用達$210,000嘅頂級器材！</p><p>「Canon ImagineNation數碼博覽會」詳情</p><p>時間：<br>12月1日（中午12時至下午9時）<br><br>12月2日（中午12時至下午6時）<br>地點：灣仔香港會議展覽中心1期3G展覽館<br>費用：全免</p></body></html>