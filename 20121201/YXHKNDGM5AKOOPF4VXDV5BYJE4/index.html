<html><header><meta charset="utf-8"><title>NBA趣趣地：<br>
勇士保格無限期養傷</title></header><body><h1>NBA趣趣地：<br>
勇士保格無限期養傷</h1><p>早排講過76人中鋒拜林今季提早玩完，估唔到勇士嘅澳洲中鋒保格都同一命運，本來話即將復出嘅佢，發現4月做嘅手術傷勢都未復原，呢幾日已停止練習，球隊仲話要佢無限期養傷。美國好多傳媒都話，28歲嘅保格會好似奧丹咁玩完。好彩勇士周四靠大衛里爾入咗31分，主場以106:105險勝金塊，叫做衰唔晒。</p></body></html>