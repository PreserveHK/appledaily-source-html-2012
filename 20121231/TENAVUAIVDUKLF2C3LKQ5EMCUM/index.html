<html><header><meta charset="utf-8"><title>都是那些年：關淑怡別笑我瘋癲</title></header><body><h1>都是那些年：關淑怡別笑我瘋癲</h1><p>46歲的關淑怡（Shirley）又一次再戰樂壇，出道時一炮而紅的她，近年卻被失場、神化、飄忽、欠債、未婚生子等傳聞拖累，以前對是非不屑一顧的她，今日卻站出來逐項清算，不滿被標籤為神化、飄忽，慨嘆現實跟幻想世界不同，誓要為自己討回公道！<br>撰文：余燕儀<br><br>出道23年的關淑怡，除了《難得有情人》、《夜迷宮》、《繾綣星光下》等hit歌唱到街知巷聞外，她的失場、神化、飄忽、欠債、未婚生子等是非更是停不了，問她是否覺得歌路難行？Shirley嘆說：「我喺寶麗金唔係冇付出，每段時間要成長，唔係一炮而紅就得，現實同幻想世界唔同，呢幾年咁多傳言，成日話我甩底，我甩過邊次先？如果係真，告都告到我癲啦，當初諗住呢行是是非非，未經證實傳完就算，點知越傳越離譜。」</p><p>05年Shirley答應為黃偉文的作品集錄歌卻放飛機，其後傳她玩塔羅牌得啟示不要唱歌，Shirley沒好氣解釋：「係timing問題，當年佢叫我錄歌，大家朋友梗冇問題，唱首歌唔係難事，但佢一年後先搵我，我已經簽畀李進，我根本唔玩塔羅牌，係唱片公司搵藉口推。」</p><p>囝囝帶來希望</p><p>自此神化、飄忽變了Shirley的代名詞，她激氣說：「神化、飄忽定義係乜？呢行處理問題要根據情況取捨，好似日頭着呢件衫，覺得唔好睇換第二套，咁係咪叫飄忽？其實都係啲好平常事俾人誇張咗，將我神化，啲人又點可以用平常心睇，之前嘅傳言我冇出嚟解釋，但影響我工作，我惟有行出嚟講，有一段時間真係頂唔到！」<br>身為單親媽咪的Shirley，獨力養兒並不是易事，她說：「呢幾年我冇出碟，但生活冇問題，之前去澳門、美加開騷，keep住有工作，我唔係咁活躍，但李克勤、林憶蓮都唔活躍，點解又唔話佢哋失蹤？話我失蹤？又話我欠錢，點解咁講我？」對於未婚生子，Shirley強調：「我有家人有私生活，唔會通街話畀人知生仔，我唔介意做未婚媽媽，當時我想做媽咪，小朋友係新生命，會帶來希望，自己又唔係細，算高齡產婦，所以決定生。」</p><p>做了媽媽後，Shirley發覺要栽培一個生命，關懷愛護好重要，她說：「我唔使囝囝聽晒我話，畀空間佢發展，佢最似我地方係有自己諗法。」對於曾志偉傳是兒子生父，不但兒子大叫：「Shut up！」Shirley更哈哈笑說：「My god，梗係唔會啦，志偉係uncle輩，有日佢搵我做《獎門人》，叫我入無綫開會，我唔知架車泊唔泊到入去，志偉叫我去搵埋佢一齊入，佢上咗我車話想試我手車，點知俾記者跟，同車變同居，好搞笑。」至於另一傳聞指生父是喇嘛？Shirley正經說：「唔好攞呢啲玩，咁神聖！」</p><p>不愛回想當年</p><p>Shirley將於明年2月重踏紅館開騷，她笑言：「呢刻未有壓力，精神擺喺製作，其實入行前，自己可以選擇做fashion，因為我唔係咁social嘅人，後來覺得既然有機會，音樂又畀到我開心，樂壇燦爛時候真係有好多享受，但家樂壇氣氛唔一樣，年紀同心態都唔一樣，我唔係成日都諗番以前，有時光陰過咗就過咗，冇得追番轉頭。」</p></body></html>