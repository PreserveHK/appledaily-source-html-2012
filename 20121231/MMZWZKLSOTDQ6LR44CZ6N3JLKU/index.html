<html><header><meta charset="utf-8"><title>隔牆有耳：<br>「港女500」擺午餐婚宴喊住認錯 - 李八方</title></header><body><h1>隔牆有耳：<br>「港女500」擺午餐婚宴喊住認錯 - 李八方</h1><p>幾個月前，一位準新娘因為喺facebook講咗句「$500人情就不要來」，被封為「港女500」兼引起網上熱烈討論，俾網民起底同公審。一輪風雨過後，女主角噚日正式係黃埔海逸君綽酒店擺午餐婚宴，據聞仲喊住認錯﹗</p><p>僅一名網民踩場</p><p>呢次婚禮俾網民譽為「世紀婚禮」，仲有人大大聲聲話要踩場示威。八方同一班行家噚日都有到場睇吓，點知網民得把口，成場都冇人「尋釁滋事」。但呢個世界總有勇士，一位家住屯門、今年讀中四嘅網民潘同學，雖然自稱唔係高登巴打，但見到有網上群組話要踩場，都特登搭車出嚟見識吓。<br>呢位潘同學雖然孤身走我路，但佢一啲都唔怕，多番走上走落想睇吓個婚宴搞成點。佢覺得女主角當初講嘅嘢好唔啱，但覺得貪心係人嘅天性，有咁嘅諗法都無可厚非。佢自稱件事對自己有好大影響，「以後見到紅色炸彈都唔敢接，唔敢去飲。」潘同學又話，今次事件「啟發」佢日後結婚都唔會擺酒。<br>其實你我身邊總有高登人，婚宴舉行期間已經見到有巴打上載「獨家」圖片，更有人影咗張新娘相上載高登。講番今次事件嘅女主角，今次擺咗18圍。有啲賓客講，新娘喺席間曾經講過之前曾經做錯事，希望大家可以原諒云云，講到眼濕濕。不過有賓客知道佢真正身份後，講咗句：「畀咗$500㖭」。<br>點都好，八方希望事件可以告一段落，始終佢哋唔係乜嘢公眾人物，各位巴打絲打放佢哋一條生路啦。<br>mailto:pf_lee@appledaily.com</p></body></html>