<html><header><meta charset="utf-8"><title>職場慧眼：2013 - 張慧敏</title></header><body><h1>職場慧眼：2013 - 張慧敏</h1><p>今日是大除夕，先預祝大家新年進步！<br>上周平安夜晚和中原人力資源顧問周綺萍小姐在有線節目中，就來年的加薪幅度及經濟前景交換意見，結果不謀而合，明年經濟狀況實在不容樂觀。尤其農曆新年後踏入傳統淡季，面對人手短缺、薪酬經營成本上漲，租金更以幾何級攀升，零售業飲食業物流出入口甚至銀行金融行業都已是艱苦經營，一有甚麼風吹草動雪上加霜，再撐不住恐怕會出現倒閉潮。就業市場首當其衝即時萎縮，各位打工仔萬萬不能掉以輕心。居安要思危，必須要積榖防饑預留彈藥儲備度過寒冬，作最好的展望做最壞的打算，免得被殺個措手不及。<br>之不過危機當中有危亦有機，能否化危為機不是靠運氣，記住，機會只會降臨在有準備的人手中。否則機會即使降臨亦會懵然不知，坐失良機。所以話一日未死都不能停下腳底，要不停為自己增值，不管在那個崗位都要顯得出自己的價值，把握時機，不鳴則矣，一鳴驚人，吐氣揚眉！我早前貪得意又想開眼界，接受一間電視台邀請做模擬面試的面試官，我人生路不熟是個新丁，坐在一旁呆等了個多小時冷眼旁觀，那些工作人員節目演員個個嘻嘻哈哈當我透明冇事發生，雖則觸動我神經挑戰我底線，我忍。半個鐘頭節目做完個個拍爛手掌「呢個真係高手」，乜仇都報晒，所以講來講去，俾人睇小冇緊要，至緊要夠料「爭氣」！<br>新的一年新開始，光陰絕對不容虛度！嫌我長氣兼夾煩都要再次提醒大家，做人一定要有夢想、做事一定要有始終；處事一定要靈活、處世一定要慈悲；待人一定要真誠、待事一定要認真。知易行難我明，一齊努力係啦！<br><br>張慧敏<br> http://www.facebook.com/HKcareerdoctor </p></body></html>