<html><header><meta charset="utf-8"><title>魚樂無窮：明年會更好 - 唐牛</title></header><body><h1>魚樂無窮：明年會更好 - 唐牛</h1><p>港股今年升逾兩成，相信大部份散戶（包括唐牛在內）都估唔到。無他，舊年歐債危機肆虐，股市跌足成年，股民信心盡失。不過，大市翻身唔代表有錢落袋，有調查顯示，今年有錢贏的散戶只有兩成，四成繼續交學費。結果唔算意外，今年中資股初段熱炒一輪後，歐債危機隨時爆發，恒指年中低見萬八，將散戶震得七七八八；往後歐美日大開水喉救經濟，本港金管局更頻頻向市場注資，股市重拾升軌，但唔少股民已聞股色變，眼白白錯過大升浪。<br>要數今年強勢股，非中港地產股莫屬，其中內房股倍倍聲咁升，有一兩隻傍身想輸都難；概念股就以頁岩氣板塊最威，唐牛今年多番推介嘅智能手機概念股如富士高（927）及嘉瑞（822），升幅亦以倍數計。<br>展望明年，A股成功築底，中資股肯定成為焦點，加上熱錢持續湧港，股市有望勝今年，希望嚟緊可以發掘更多好股畀大家，祝戰友新一年贏到開巷！</p><p>唐牛</p></body></html>