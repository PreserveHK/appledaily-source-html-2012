<html><header><meta charset="utf-8"><title>大陸通行正：唱K直落　機械人腳下倒數</title></header><body><h1>大陸通行正：唱K直落　機械人腳下倒數</h1><p>疑似末日，我們大開派對。聖誕快樂，全城狂歡盡興。意義其次，玩樂為實。元旦來了，怎樣慶祝才好？向廣州出發吧！即日至明年1月12日廣州大搞國際燈光節，廣州塔、機械人閃閃生光，再玩埋Cosplay唱K直落，元旦，有着落啦！<br>記者：藍兔地　攝影：白水<br>Model：Jennifer@Puremodels</p><p>2012廣州國際燈光節選址在花城廣場舉行，44件燈光藝術作品，以廣州塔、廣州IFC等地標做背景。遠看，見附近建築物都亮了燈或在外牆打出LED圖案，加上激光，咦，不就是幻彩詠香江？睇真啲，現場展覽品不是小兒科，Jennifer率先驚叫：「嘩！個機械人有成四個我咁高，個頭仲識轉！」這系列機械人名叫「環藝光雕」（環保加藝術咁解喎！），共有三大個，用舊汽車零件砌成，聳立在高高在上、不斷轉色的「小蠻腰」廣州塔前，甚有氣勢，我也忍不住大叫：「嘩！好似科幻場景！」展覽還有其他甚有睇頭的燈光作品，包括在湖面以燈光打造芭蕾舞景的「天鵝湖」、發光雀巢「家．光巢」等。<br>可惜我們當黑，話說場地寫明當晚展覽於十時半才結束，結果十時十五分，展場已關燈！驚愕下四處打探，謎團解開了，原來這個用來宣傳廣州的企劃，本為「政府搭台、企業唱戲」，即政府提供場地，企業負責電費及燈光效果，可惜中途拗唔掂數，政府唔肯公開電費賬目，企業縮沙，不願為電費、場地維護等費用埋單，於是，展覽時間「縮皮」。雖然燈光節仍能繼續，但為免錯過部份燈飾，建議大家提早入場。</p><p>2012廣州國際燈光節</p><p>日期：即日至1月12日<br>時間：星期一至四7pm至10:15pm；星期五至日7pm至10:30pm<br>地點：廣州天河區黃埔大道花城廣場近廣東省博物館）<br>網址： http://www.gz-lights.com <br>貼士：網站有一欄為「遊玩攻略」，去前不妨看看，了解步行路線，到時候就不用兜路找展品。</p><p>邊唱K邊玩Cosplay</p><p>湊完燈光節熱鬧，可去廣州大型K場喜聚PTV唱K！喜聚PTV開業半年，勝在地方大，佔地兩層，一般二人房，跟香港的四人房差不多大，另設主題房，最大一間可容納100人。最低消費每位¥55起唱足三小時，還包埋自助餐！名字叫PTV，是指Party TV，即係點？即係可以俾客人免費借衫變裝，大搞變裝派對，變學生、軍人、女僕甚至古裝人。講到衫，我最關心的是衞生，捉實經理問：「啲衫，洗唔洗㗎？」經理：「梗係洗！」目測衣服甚光鮮，放下心，可以開心唱K去。<br></p><p>紅歌也有得點</p><p>這時傳來熱爆的《江南style》節奏，原來一班年輕人在鄰房又唱又跳，引得我也K癮大發。心急打開K歌目錄，選擇比仍在鬧版權問題的香港K場齊得多，目錄分類清晰，有「男生喜歡」、「女生喜歡」外，還有「經典粵語」，香港人，無隔膜。打開「女生喜歡」一欄，一眾女歌手如容祖兒、楊千嬅等固然有，新歌如曲婉婷的《我的歌聲裏》，即電影《春嬌與志明》的主題曲都有，有驚喜！再「轆」下去，還有「紅歌」、「軍歌嘹亮」的選項，內裏全是激昂的「紅色歌曲」，原來，最近《中國好聲音》在內地熱播，令很多黨員歌癮發作，常來唱K，喜聚就順勢推出這貼心選項。</p><p>喜聚PTV</p><p>電話：（86）20 6220 8888<br>地址：廣州市天河北路163號（時代廣場對面）<br>網址： http://www.xijuptv.com <br>營業時間：1:30pm至2am</p></body></html>