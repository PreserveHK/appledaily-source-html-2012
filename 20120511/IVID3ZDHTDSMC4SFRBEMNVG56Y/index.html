<html><header><meta charset="utf-8"><title>曾為罕病表姐續命　今為好友爸爸求援愛心天使：捐肝唔可怕</title></header><body><h1>曾為罕病表姐續命　今為好友爸爸求援<br>愛心天使：捐肝唔可怕</h1><p>【本報訊】「如果唔係我捐過肝唔可以再捐，我一定會捐畀佢！」20歲港大物理副學士生琪琪，去年捐肝給患罕病的23歲表姐Coby延續生命。女學護張欣儀的爸爸生命危在旦夕，情況危急，身為欣儀好友的琪琪不能再次捐肝，即化身愛心天使，站出來以自身經歷，呼籲有心人盡快捐肝，為垂危的欣儀爸爸重燃生命之光。記者：伍雅謙</p><p>琪琪表姐Coby去年因患罕見遺傳病威爾遜氏症，身體無法排出銅質引致肝衰竭，急需換肝續命。當時不少親友均欲捐肝，琪琪年紀最輕，在一眾志願者中排名最後，但最終只得她適合捐肝。「醫生問我咁細個，諗清楚未」。她未有絲毫猶豫，接受心理醫生評估後，隨即進行10小時手術，把一邊肝臟的六成捐給表姐。<br>縱然Coby的病已惡化至腦部受損，換肝後需坐輪椅且說話困難，琪琪仍祈盼表姐有康復一天。「有治療師話直立式輪椅對佢有幫助，畀多啲機會佢伸直個身，可以改善腸胃同血液循環，醫生家仲做緊評估，雖然屋企經濟麻麻，但我哋會諗辦法去買」。</p><p>「留醫五日便出院」</p><p>曾有至親垂危，在病榻等候肝臟活命，琪琪深深體會那份焦慮及痛苦。當她得知正在瑪麗醫院留醫的欣儀爸爸張國光急需換肝，即以過來人身份幫忙呼籲。「佢爸爸唔煙唔酒，生活健康，但成日返夜更先會傷肝搞到肝衰竭，佢嘅家人好需要佢」。<br>不少人擔心捐肝傷身，琪琪一臉堅定地說：「捐肝唔係一件可怕嘅事，唔需要驚。其實只係手術頭兩日傷口有啲痛，多咗條L字形嘅疤痕，留醫五日就出院」。自己承受短暫痛楚，能為別人換來一條生命，琪琪認為十分值得和有意義。欣儀爸爸的情況十分危險，她感激琪琪援手，並哭着說：「主診醫生話爸爸情況好危險，隨時唔得，要即刻換肝，希望大家幫手。」<br>瑪麗醫院肝膽胰外科顧問醫生竺兆豪表示，張國光昨日病情有輕微好轉，可以叫出自己名字並認到醫生，昏迷情況未有變差。他指，病人的其他器官雖未受影響，但換肝手術應越早越好，否則難以保命。<br>張國光目前仍是輪候換屍肝的O型血病人首位，他衷心呼籲市民支持死後捐肝，遺愛人間。</p></body></html>