<html><header><meta charset="utf-8"><title>宅錄：車轆唔爛　瀑布打傘</title></header><body><h1>宅錄：車轆唔爛　瀑布打傘</h1><p>每日除咗帶銀包、鎖匙、電話之外，最近大家隨身的物品，可能仲多咗樣嘢！之唔係雨具囉！春天除咗日日濕度差唔多爆燈之外，仲係一個好多雨水嘅季節！又喺巴士唔記得拎遮？一於買過把啦！<br><br>記者：陳家蕊<br>攝影：伍慶泉<br>Model:Paris&amp;Boo@PureModels</p><p>網片睇真人測試！</p><p>網上片段，有個男人用無敵傘玩吊索、行入瀑布，甚至用車車過把遮，依然照開可也！</p><p>睇片： http://www.youtube.com/watch?feature=player_embedded&amp;v=shXF4WSw-i0 </p><p>　<br>無敵防反雨傘</p><p>雨傘點先係最勁？梗係將防風防雨的功能發揮到極致，同埋要夠耐用啦！我哋今次就搵到堪稱傘王的EuroSchirm無敵防反雨傘。首先講耐用！傘的骨架用咗高密度玻璃纖維製造，所以極堅固，由其製造商Birdiepal製作的短片所見，這把無敵傘可以承受一個男人的重量，玩吊索滑行而不折斷！<br>另外，佢仲標榜在結構上，使用了最少的金屬，從而大大減低生銹的機會！傘面物料使用了高強度的100%Polyamide190T，據稱由於佢使用咗高密度設計，一般尼龍質料絕對無法比擬；製造商真實測試中，可以打着此傘、行瀑布底、受水力冲撞，你有如此膽量測試嗎？</p><p>無敵設計</p><p>強傘精選<br>鈦金屬縮骨遮$420/b</p><p>以為係一般縮骨遮，一開大到遮到兩個靚女都仲有位剩;遮身超輕，原因係骨架用咗高強度的鈦金屬製造！</p><p>SENZ空氣力學雨傘$630/c</p><p>古怪外形，原來係用咗空氣動力學設計，能抵受100km/h風速；廠方測試時，打開佢、跳降傘都唔反！</p><p>Lady首選　靚縮骨</p><p>可能好多女士都覺得，一把雨傘的最大用途，除咗擋雨或者用嚟遮太陽防UV之外，最緊要當然係夠靚啦；女士們的雨傘，係要放在手袋中OnCall365日㗎！一把靚靚的縮骨遮，相信係女士們的必需品！<br>專售日本精緻生活用品嘅IROIRO，今個春季就新返咗批適合女士放手袋的縮骨遮；遮身及防水套，起用靚如化妝袋的可愛Pattern，一看已令人愛不釋手，更重要係佢採用咗Teflon物料，除了基本防99.9%UV，更加具有防污功能，咁一眾女士們，就唔驚把遮好易整污糟，落住雨都唔捨得用啦！</p><p>2012雨褸玩Fashion</p><p>落雨除咗帶遮同着水靴之外，雨季恩物又點少得雨褸呢！大家對雨褸的印象好可能係一件黃色、黑色的焗身膠雨褸，Sorry！如果你真係咁諗，你就真係好Out囉！IROIRO除咗縮骨遮之外，仲推出咗一系列的日系雨褸！碎花、波點咩款式都有！除咗靚到想日日落雨有得着之外，仲用咗好輕身的防水布料，可以日日放手袋，仲有個靚靚袋裝住，係女仔見到都心動呀！<br>除咗靚之外，你亦可以選擇防水透氣功能極佳的RabLatokAlpine防水外套，就咁望落去，好可能你會誤認佢係普通風褸，但係打開睇真啲，你會見到佢每一個接駁位都俾防水條封實，即使在郊外遇上強風大雨，都可以做到一滴不漏！</p><p>RabLatokAlpine女裝防水外套$2,400/b</p><p>外套選用三層event防水材質製造，根據好多外國攀山網站評語所講，好多人都話event感覺好似比Gore-Tex更透氣防水。</p><p>a.永高行（23966887）　<br>b.英昌（23851255）　<br>c.K11（31105898）<br>d.IROIRO（27216628）　<br>e.Pylones（31885928）</p></body></html>