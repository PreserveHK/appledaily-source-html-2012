<html><header><meta charset="utf-8"><title>公開徵才 - 左丁山</title></header><body><h1>公開徵才 - 左丁山</h1><p>香港失業率甚低，二至四月份嘅失業率低至3.3%，與歐盟國家失業率動輒超過10%及美國失業率8.7%相比，香港就業量真係恨死隔籬。<br>香港失業率低，意味搵工容易，請人困難。候任特首梁振英在此時候竟然設立一個「遴選委員會」，邀請現挺唐大將胡定旭（總商會主席），梁營主力高靜芝（人力資源專家），陳振彬（青年事務委員會主席），以及唔少得嘅羅范椒芬做委員，負責挑選副局長、政治助理，聲言全港自問有資格人士「毛遂自薦」。各位有志之士，機會嚟喇，想入政府而以前入唔到嘅，不妨趁此黃金機會，快啲寫信去應徵。<br>問一位80後碩士：「有冇興趣應徵呀？」佢一面茫然，「政治助理做啲乜嘢？係唔係內定㗎嘞？」呢樣有無內定，外人唔知，相信他日宣佈最後上位人選時，為了公關形象，呢個委員會點都會搵一兩位基層出身，讀書成績優秀，無名人推薦嘅80後做政治助理，向社會交代嘅，否則如果選到嘅人位位都係政界、商界、學術界人士嘅子姪世交，實俾人鬧啫！<br>有人懷疑梁先生做騷，有人懷疑梁先生無號召力，搵唔到有能有才之士做副局長，故此公開招聘，以示用人唯才，究竟係邊樣，無謂推測，或者兩樣都係呢。梁先生候任特首辦公室之重用羅范椒芬，證明是對的，梁營中人，有邊位有羅太咁勇猛肯做，既到立法會舌戰泛民議員，又打電話到教育局搵官員（傳聞係張國華博士）問料，兼分享佢嘅睇法呀。羅太有此表現，論功行賞，梁生實在好難唔邀請羅太入行政會議，做佢嘅「官員管理顧問」。有一位教師就諗多一層，對左丁山講：「睇落梁生冇羅太唔得，否則搞交接（transition）已經拿手唔成勢，而羅太對教育事務咁上心，咁熟，我驚無論乜嘢人做教育局局長，背後都見到羅太嘅身影！」假如這是真的，張文光不如繼續做立法會議員咯，否則誰與抗衡？
</p></body></html>