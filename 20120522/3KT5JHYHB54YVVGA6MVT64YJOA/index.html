<html><header><meta charset="utf-8"><title>蘋機會：LG挑Note　5吋巨芒贏細緻</title></header><body><h1>蘋機會：LG挑Note　5吋巨芒贏細緻</h1><p>今時今日，相信無人敢話笨重手機無用處，睇吓GalaxyNote嘅5.3吋珍寶巨屏，唔止大芒男Like佢，更意外開創出少女Market。趁巨芒機呢期當紅，水貨商拿拿臨引入LG5吋大芒機Vu返港，煲片、繪畫樣樣精，擺明向Note下戰書！<br><br>記者：陳國輝<br>攝影：潘志恒<br>Model：Rika@GME淘女郎<br>查詢：Like（23940077）</p><p>光度細緻度均優</p><p>買機前不妨問問自己，要咁大個芒做乜先？玩WhatsApp睇facebook？咁平平哋一部低階Android機都得啦。Vu個5吋頂級大芒，解像度仲高達1,024×768，唔睇片點對得住自己！講到底，梗係要搵當今芒王Note鬥一鬥，試播YouTube高清版《復仇者聯盟》預告片，鬥畫面尺寸，Note屏幕面積均略勝一籌；但從細緻度如雷神表情，以及背景線條睇，明顯Vu稍為實淨一點。加上Note光度比較輸蝕，論整體似乎Vu的5吋HD-IPSLCD稍微佔優。<br>不過Vu屏幕比例接近4:3，而大部份電影行16:9，畫面上下會留低兩條粗黑邊，便有點浪費兼礙眼了。</p><p>指尖當筆即興繪畫</p><p>記得Note配一支SPen，玩法好似魔術棒咁，Click個掣就能夠做出退地、寫字、繪畫等不同用途。原來Vu也照樣加入類似項目，不過佢更即興，你只需按機頂粒QuickClip掣，手機就進入筆記本狀態，你可以憑粗幼不同嘅畫筆甚至指尖繪圖、寫字，也可選取各種顏色加以美化。畫完圖，你仲能夠即時透過藍芽、Gmail、facebook等不同渠道，即時向老友分享。雖然用落係Note好玩啲，不過論隨手用，就係LGVu方便啲喇。</p><p>同級巨芒<br>粉紅Note多人搶</p><p>具備5.3吋芒嘅GalaxyNote，以低至$3,880的水貨價，搶到無朋友做；早排再返埋粉紅色版，價錢雖然高啲，但靚仔自然多人追。</p><p>勁炮OneX影靚相</p><p>都有4.7吋闊芒嘅HTCOneX，即使尺寸有點比下去，但1,280×720解像度，畫質一樣咁細緻；最值得讚係f2.0大光圈相機，影相一流。</p><p>LGOptimusVu<br>$4,280</p><p>系統：Android2.3.5<br>處理器：QualcommMSM86601.5GHz雙核心<br>屏幕：5吋XVGA屏幕<br>記憶體：1GBRAM＋內存32GB<br>相機：800萬像素<br>查詢：三禾電氣（23740618）</p></body></html>