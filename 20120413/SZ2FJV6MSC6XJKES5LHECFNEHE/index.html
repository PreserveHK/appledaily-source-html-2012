<html><header><meta charset="utf-8"><title>馮仁昭四圍超：娥姐寸阿滕、沈卓盈搞是非 - 馮仁昭</title></header><body><h1>馮仁昭四圍超：娥姐寸阿滕、沈卓盈搞是非 - 馮仁昭</h1><p>商天娥、滕麗名、張兆輝同沈卓盈等，噚日到九龍灣為無綫處境劇《結．分@謊情式》拍煞科戲，講述林夏薇同袁偉豪結婚大團圓。娥姐拍呢套劇時先同張兆輝傳不和，之後又傳滕麗名同沈卓盈聯成「插娥雙嬌」，又話滕麗名其實同娥姐結怨多年，現場兩個真係零交流，娥姐仲語帶雙關話唔會再大聲講嘢免得俾人誤會佢鬧人。當記者要求娥姐同滕麗名及沈卓盈合照，阿滕一個閃身走落台，沈卓盈同娥姐亦隔住幾個人合照。</p><p>「點解搞咁多小動作」</p><p>之後嘅訪問中更加充滿火藥味，娥姐話：「我係個專業演員，做好份內工作，一切是非唔講，我唔需要用呢啲嚟維繫工作。我一向低調，唔會做小動作嘅人，人哋靠乜我唔理。」娥姐話自己直腸直肚，佢話：「我用個心去對人，唔係用身去對人。」會唔會避免同滕麗名及沈卓盈合作？娥姐直言：「盡量避免，唔想太多是非，好多同劇嘅同事話，唔明點解做嘢要搞咁多小動作。」對於劇集急停，娥姐否認受不和傳聞影響：「如果我咁有影響力，做高層唔做演員啦。」<br>滕麗明同沈卓盈一齊做訪問，阿滕表現好不滿：「箭頭唔好放喺真係做嘢嘅人身上，我同個個都係朋友係同事。」有指演員聚會，滕麗名與娥姐處於「有你冇我」嘅情況，阿滕話：「會唔會唔啱時間咋？我唔知，我又聾又盲又啞。」另外，有指沈卓盈拍劇時只係自己對咗稿就走，好冇禮貌，佢反駁：「唔回應咁多，呢啲新聞當宣傳。」
</p></body></html>