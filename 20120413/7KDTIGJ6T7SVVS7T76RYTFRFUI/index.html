<html><header><meta charset="utf-8"><title>蘋機會：SayHi開機　舉手轉台　三星TV玩原力</title></header><body><h1>蘋機會：SayHi開機　舉手轉台　三星TV玩原力</h1><p>呢期古仔個《星戰》廣告賣得勁「行」，處處都見原力，就連Samsung最新SmartTV，都大玩舉手隔空遙控，睇電視都要扮絕地武士！更過癮係SmartTV支援聲控，Say個「Hi!」就啟動電源，直頭勁過尤達大師！<br><br>記者：韓繼聰<br>攝影：譚盈傑<br>Model：Rainbow@That'sModel<br>查詢：Samsung（36984698）</p><p>聲+手　隔空操控</p><p>早於一月，新一代SmartTV已率先於美國CES現身，更成為Samsung最強主打展品。等咗幾個月終於正式現身香港，除可試玩更多功能，亦已支援中文語音，夠晒同聲同氣。先同電視打個招呼：「HiTV，開機！」電視即時啟動。原來「HiTV」係聲音操控嘅「咒語」，講完後可引申更多分唇，校大細聲、轉台，噏吓就得。實試下，發現聲音辨識相當準確，只係環境太嘈時偶有不靈，屋企用應該完全無問題。<br>唔想開聲咩？舉手一樣得。SmartTV機頂設小型鏡頭，玩法同Xbox嘅Kinect差不多，郁吓隻手就可以控制畫面上浮標，而握緊拳頭即可「執行指令」，玩過Kinect一定識用，就算未玩過，試一陣都好易上手兼且好易上癮。</p><p>三大SmartContent</p><p>除強調手口並用的智能互動，智能內容及智能升級亦係新一代SmartTV重點。三大重點智能服務，就是FamilyStory、Fitness同Kids，最好玩首推Fitness，除大量健身短片俾你跟住做，內置鏡頭更會捕捉你動作，等你睇到姿勢啱唔啱，靚女Model更係一玩上癮。FamilyStory則類似facebook，可放相、搞群組活動等，更可連接手提裝置同步資料。而Kids就係專為小朋友而設的節目平台，有片睇亦有Games玩，夠晒益智。<br>軟件有新嘢玩，硬件亦有突破。最新最強的ES8000及ES7000系列，支援創新嘅升級裝置，就算部機過兩年Out咗，只要買個升級Pack裝喺機背，即可將電視內部硬件升級，同真正電腦無乜分別。</p><p>同場加映：Docking也玩「膽」</p><p>市面唔少Docking都係iPhone專用，今次Samsung也出番部自家Docking擴音器畀Galaxy手機，大方地兼容埋iPhone。最勁係佢玩埋「膽」，有貴氣之餘，音色更係無得頂，豐富柔和，聽出耳油！</p><p>ES8000（800HzCMR）</p><p>55吋：$36,980/65吋：$57,980</p><p>ES7000（600HzCMR）</p><p>40吋：$16,780/46吋：$21,280</p></body></html>