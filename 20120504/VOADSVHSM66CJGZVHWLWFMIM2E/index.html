<html><header><meta charset="utf-8"><title>蘋機會：倫敦搶試GSIII　最強畫中畫</title></header><body><h1>蘋機會：倫敦搶試GSIII　最強畫中畫</h1><p>消息傳完又傳，機迷等了又等，三星GalaxySIII終於喺倫敦正式曝光。新機亦不負眾望，除一堆貼心「Smart」功能外，仲搭載四核處理器同其他最強硬件，突破智能手機樽頸功能，挑戰高清相片20連拍、畫中畫等「不可能任務」，順暢地展現於2,000名記者面前！<br><br>記者、攝影：韓繼聰</p><p>加入聲控功能</p><p>今次三星選在英國倫敦舉行新機發佈會，六點正式開始，但未夠五點已見大批記者喺門外排隊等入場。場館地方極大，更以管弦樂隊作LiveBand演奏，襯托機王出場氣勢。大會以DesignedforHumans作口號，全因機身設計全無角位，恍如一粒被流水打磨得光滑嘅圓石，儘管比GSII大一個碼，但觀感及手感都不錯。<br>各項設計都係以方便用家為依歸，令手機更Smart。其中恍如Siri孖生細佬嘅「SVoice」係重點，聲控功能支援八國語言，可惜未有中文。現場實試，外國記者試得好順好準，但對小弟嘅港式發音就唔多熟，要試多幾次先得。另一個「SmartStay」，可利用前置鏡頭，「住」用家對眼係咪望緊個芒，從而調校屏幕光亮度。GSIII仲可感應你嘅動作，如寫緊訊息畀某人，若拎起電話放喺耳邊，便改為即時幫你打電話畀佢，毋須㩒嚟㩒去咁麻煩。雖然以上咁多新嘢都唔算係超強功能，但就感受到Samsung嘅細心，真正做出一部能了解用家的「Smart」Phone！</p><p>頂級規格運行順暢</p><p>硬件方面，其實同傳聞中嘅大致相似，包括四核CPU、4.8吋HDSuperAMOLED靚芒、800萬像素相機等等。當中最驚喜絕對係鏡頭，雖然像素無大突破，但速度就快得過份！開相機唔使一秒之餘，影相更做到零時滯即按即影，兼連拍20張相，試影甚有真正相機的爽快感！再睇靚芒表現，HDSuperAMOLED果然非等閒，睇相睇片都有驚艷之感，拍埋iPhone4S嘅Retina芒，無論亮度、精細度、色彩，都能平分秋色。不過Samsung出名芒靚，係預計之內，反而GSIII玩到「畫中畫」就真係估佢唔到。「Popupplay」可以畀你Play片同時做其他嘢，無論開Email定開Apps，條片同其他操作都完全無窒，四核威力果然係勁！難怪現場睇到呢個功能示範，個個拍晒手掌。</p><p>傳媒試玩</p><p>北京快過香港有得玩</p><p>講咗咁耐，機迷最想知嘅都係幾時出？GSIII3G版將於5月29日率先在包括北京、東京等十個地方開賣，但就無香港個名。不過首輪中嘅東南亞都有可能包埋香港，消息有待確認。另外，4GLTE版則會在6月於美國首賣。</p><p>SamsungGalaxySIII</p><p>處理器：1.4GHz四核心<br>屏幕：4.8吋HDSuperAMOLED<br>系統：Android4.0ICS<br>鏡頭像素：（前）190萬＋（後）800萬<br>記憶體：內置16GB/32GB/64GB</p></body></html>