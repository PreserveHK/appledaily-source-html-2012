<html><header><meta charset="utf-8"><title>唔信秘方唔再拍戲林嘉欣追生B閂埋門搞掂</title></header><body><h1>唔信秘方唔再拍戲<br>林嘉欣追生B閂埋門搞掂</h1><p>仔女大過天！熱愛電影的林嘉欣，昨日在灣仔出席活動時，表明暫不會拍電影，全因想多追一個子女，及等到女兒3歲入學，但否認是怪獸家長及直升機家長。恨仔女的她被問到可會四出查生仔秘方？林嘉欣笑指一切靠自己「閂埋門搞掂」。</p><p>林嘉欣、安志杰和卓韻芝昨日在灣仔出席PacificCoffee活動，在咖啡機上繪畫為救助兒童會籌款。林嘉欣一提到自己的歲半多女兒，就笑不攏口：「湊女好忙，未返學，最後決定等佢3歲先入學，佢遲入學我都辛苦呀！」她表示囡囡十分活潑，尤其愛戶外活動，游水、嬰兒足球等樣樣都愛。</p><p>拒女兒出鏡</p><p>問嘉欣何時再拍片？她說：「暫時唔考慮，等佢入學先啦，同埋我想追多個。」有否打聽秘方？她說：「冇搵呀，唔係特別想要有就有，呢啲嘢閂埋門自己搞掂啦。」恨拍戲的她，現時做幕後工作止癮。講開湊女經，她忍不住說：「我唔係怪獸家長，唔係直升機家長（即指愛裝webcam等監視工人的家長），我唔怕工人唔好，因為係我自己湊，工人只係負責清潔。家個女好鬼馬，好多表情，仲識講好多單字。」她指不會讓囡囡拍廣告或拍電影。<br>同場的安志杰對於被指決定與謝婷婷結婚，安志杰說：「還沒，但有計劃，結了的話會跟大家講。」求婚沒有？他說：「做夢時常有這個情境。」他和婷婷以寶貝、honey互稱，甜蜜到漏，他也直認：「現在的感覺也像結婚了一樣。」婷婷被拍到和TB夜蒲，安志杰指自己當晚在家休息：「我怕吵，現在也很少夜蒲，她出去玩，我也好在家打機。」</p><p>阿芝寸陳七</p><p>此外，卓韻芝昨日獲安志杰親手冲熱飲，馬上冧爆，但阿芝不忘取笑安志杰：「佢冲完搞到成身濕晒。」阿芝自爆曾玩茶漬占卜，她說：「占卜師話我同姓陳嘅異性有緣，唔知係陳七（陳肇麒）定Edison（陳冠希），我覺得Edison會好啲囉，起碼佢注重自己事業。」<br>採訪：梁錦雯<br>攝影：陳慧安</p></body></html>