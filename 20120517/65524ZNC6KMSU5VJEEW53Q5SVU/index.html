<html><header><meta charset="utf-8"><title>遊搜好行：甘甜夾雜　似食雪糕　榴槤忘返</title></header><body><h1>遊搜好行：甘甜夾雜　似食雪糕　榴槤忘返</h1><p>快來臨的六月，是一個重要月份，比起飛往異地整容更迫切，必須要飛一趟馬來西亞檳城。來到這裏，身為老饕的你必定會心微笑。無錯！又是榴槤飄香的時節，想起榴槤味道多變，有先甘後甜、甜而不膩，更有軟滑如雪糕。來吧！跟我一起到檳城朝聖！<br><br>記者、攝影：姜穎妍<br>模特兒：Ruby<br>鳴謝：EGLTours、馬來西亞旅遊促進局、東寰假期</p><p>人生榴槤驚為天人</p><p>當日龍哥介紹了六個特色靚榴槤，拚命狂吃了10多件後，真的驚為天人！以我的認知，泰國榴槤向來只有甜味，吃過馬拉榴槤，才知道榴槤跟人生一樣，一味的甜並不精采，要有甘有甜，才使人永遠難忘。</p><p>貴咗都係抵</p><p>在香港售賣的榴槤多來自泰國，少有來自馬來西亞，而馬拉榴槤都是樹上熟，掉下來才發售，有更多時間吸收養份，果肉味香濃，特別肥厚，每年六月就是當造時候，我們上星期飛了一轉，來個率先探路。<br>甫來到檳城，急不及待追問檳城人導遊CC哪裏有靚榴槤，「去年五月中，馬路旁全是榴槤，可惜今年太多雨太熱，產量不多，無晒影，價錢一定貴。」雖說價錢上漲，但依然很抵，在香港買馬拉榴槤，約售$600至$1,000，但在檳城只需三分一價錢便買到，CC繼續說：「自從賭王用私人飛機運榴槤，貓山王俾人炒熱晒，其實馬拉榴槤品種超過130種，且會定期舉行榴槤選舉，得獎的話就註冊名字，不少獲獎榴槤都用參選改的名字，例如D字頭加數字嘅名都係咁嚟！」所以馬拉有大堆名牌榴槤，包括紅蝦、葫蘆、XO、D24等，還有沈殿霞、林鳳嬌……單聽沈殿霞之名，已能想像出榴槤必定肥美可人，檳城人真幽默！</p><p>食榴槤　搵龍哥</p><p>對於檳城人，食榴槤總有個共識，就是不見龍哥當天不買榴槤。CC說：「龍哥係榴槤車仔檔檔主，當日榴槤唔靚就唔開檔。」我一見龍哥就問為何此處榴槤特別靚？他答：「我家三代賣榴槤，每個州都有相熟買手，榴槤越靚給他們的佣金就越多。」</p><p>阿龍榴槤檔　<br>電話：（60）0194121616<br>地址：安順路</p><p>擔凳仔踎街食</p><p>晚上龍哥不開檔，也可幫襯JalanMacalister街邊的榴槤檔過口癮。我親身試過，雖然榴槤選擇不太多，但在行人路上攤開摺凳大啖食榴槤，勝在有風味。</p><p>車仔榴槤檔　<br>電話：（60）0164600157　<br>地址：JalanMacalister</p><p>唔揀牌子揀靚樹</p><p>吃過風味榴槤，是時候見識當地人如何高層次品嚐榴槤，CC說：「睇樹就知榴槤靚唔靚，七八層樓高，樹齡最少有二三十年，必定係好嘢！當地人先致電果園，詢問園主前一晚有沒有榴槤從該樹掉下來，有的話便驅車前往，且一公斤平$20㖭！」<br>今趟我們上山搵到三代也種榴槤樹的園主陳奕強，他有400棵榴槤樹，每棵樹可種出百多個榴槤，「無乜特別種植方法，普通施肥澆水，呢度榴槤靚因泥土夠好。」榴槤會據當日價格釐定，像我們當天市價為$47/kg，在山下便會售賣$63/kg。園主還解構榴槤有眼不會掉中人的傳說，「榴槤於氣溫約25℃才會跌落地，只有半夜才有這個溫度，所以夜晚就唔會掉中人啦！」</p><p>陳奕強果園<br>電話：（60）0124887773<br>地址：311MK7Genting,11100Genting,BalikPulau</p><p>彈指掃出靚榴槤</p><p>原來要找出靚榴槤，非常簡單，園主就教我以下方法。<br><br>1.看一看：榴槤柄，乾身兼斷口帶白色的最新鮮。<br><br>2.聞一聞：香味越濃代表越熟，不熟的會有青草味。<br><br>3.搖一搖：聽到咯咯聲，代表果肉及殼分離，夠乾身食得。<br><br>4.彈一彈：港人揀榴槤會㩒榴槤釘，但揀馬拉榴槤只需用手指邊彈邊掃釘，聽到清脆聲就知榴槤離樹不久。</p><p>榴槤千奇百趣</p><p>1.榴槤內殼有散熱氣作用，用來盛水飲就可去熱除口臭。<br><br>2.用榴槤殼盛水洗手，可去除手上的味道，但像Ruby用殼盛水倒在手上就大錯特錯，要把殼當成器皿盛水，把手放進去捽才成。<br><br>3.榴槤跟酒是敵人，吃榴槤後喝酒，隨時爆血管。</p><p>TravelMemo</p><p>參加東瀛遊四天檳城旅行團，行程包括遊夜市、任食榴槤等節目，也可品嚐貓山王，機票連酒店約$2,900起/人。查詢： http://www.egltours.com <br><br>1馬幣約兌2.5港元<br>（文中價錢已兌換成港元）</p></body></html>