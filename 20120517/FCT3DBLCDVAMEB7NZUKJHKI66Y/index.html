<html><header><meta charset="utf-8"><title>爆房煲煙辣㷫老闆、女友陳七慘變雙失鳥</title></header><body><h1>爆房煲煙辣㷫老闆、女友<br>陳七慘變雙失鳥</h1><p>南華前鋒陳肇麒（陳七）喜愛夜蒲，日前被本報影到媾女爆房兼當街食煙，終於辣㷫老闆羅傑承。羅傑承昨日接受電台訪問時，坦言考慮棄用陳七，令他無緣在下季出賽。而陳七的女友劉雅婷（Toby）亦在微博留言說「告一段落」，似對男友死心，令陳七面臨雙失噩耗。</p><p>陳肇麒日前被本報踢爆拖模Emily到維多利亞時鐘酒店爆房，又當街食煙，形象插水。陳七的老闆羅傑承昨日就此事接受商台節目電話訪問，他說：「作為運動員，南華嘅球員，形象係好緊要，我唔理佢去開房呢啲私生活，我唔知同佢一齊嘅係咪女朋友。但上個月輸波我入到更衣室，對住全部人講夜晚唔好去蒲，唔好喺公眾地方食煙，真係灰心。」</p><p>被嘲陳維記</p><p>羅傑承透露上次陳七被拍到周街食煙，已扣起他數萬元獎金及罰停賽，如今重犯，周末對公民的賽事未必會讓陳七上陣，他說：「如果佢咁仲畀佢着住球衣落場，對其他球員唔公平。噚日到今日我冇諗住見佢，話咁多次都係咁，既然佢唔知錯唔珍惜機會，我考慮會放棄佢。」羅傑承餘怒未消，在南華官網上以「失望」為題再撰寫文章，最後還語帶雙關說：「明晚（今晚）『軍事系』出賽，希望馬匹生性過人，爭取佳績。」<br>另一方面，陳七正印女友Toby昨在微博轉發一段陳七爆房的新聞，並留言說：「關於過去，關於你，告一段落。關於未來，關於我，敬請期待。」似乎是對男友心死，看穿這人真面目。陳七前緋聞女友媽模Mia昨日寸爆說：「佢冇得撈，不如我介紹佢簽我經理人拍戲，我公司好多模，但全部唔爆得房㗎。再唔係叫娜姐開口幫佢搵里奧費廸南簽佢，介紹佢去英國踢波。」<br>此外，網友再踩陳七一腳，他曾狂言指「韋拿（Villa）踢法似我」，如今被嘲諷是「VictoriaChan」陳維記，認真夠諷刺。<br>採訪：李珮洳</p></body></html>