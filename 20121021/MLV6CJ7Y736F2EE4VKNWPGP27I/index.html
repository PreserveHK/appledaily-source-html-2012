<html><header><meta charset="utf-8"><title>體育開講：你呃人人呃你 - 馬啟仁</title></header><body><h1>體育開講：你呃人人呃你 - 馬啟仁</h1><p>過去一周冇乜睇波，反而聽咗好多人講東講西，講來講去的唔係你呃我，就係我呃你嘅嘢。到紅館一遊諗住睇吓黃子華點樣幫香港人減壓，點知場都未開就睇咗一段佢響廁所入面爆阿叔門嘅短片，減壓不成反而睇完仲躁咗；有啲替阿叔不值，屙尿射錯隔籬呢啲意外不時都有喇，使乜咁㷫啫；反而少見嘅係竟然真係有fans會應子華要求將銀包拋上台，末日就來了，銀包錢財事少，攬攬偶像事大，貼埋錢俾你呃都冇所謂。上網睇完美斯老點班烏拉圭後衞跳高晒，然後射地波入罰球之後，又去TED學吓嘢，睇到一段講每個人面對現在的我、同未來的我嘅爭鬥。個個都想未來的我好，但話事嘅永遠係家嘅我，所以用啲方法欺騙自己家陣就要搏命。講者為咗迫自己每日寫5版稿，就定咗規矩每次做唔到就要罰自己5蚊，有肉痛嘅感覺之下隻手就乖乖就範寫字嘞，為咗日後嘅自己過得好啲，惟有搵家嘅自己老襯。再睇另一段TED，一位心理學家研究人嘅肢體動作會唔會影響心理狀況，即係通常呢贏波先會舉高雙手慶祝㗎，咁若果調轉嚟，未跑之前好似保特咁做個射箭動作的話，會唔會跑得快啲呢？佢嘅調查結論係會，挺起胸膛去面試嘅人不但畀對方正面啲嘅印象，亦直接加強自己嘅信心，呢種由外而內再由內而外嘅心法，球場上最佳人辦莫過於C朗，邊有人射波前仲chok過入波後㗎，心理學家話呢個心法背後其實可以話呃自己去呃人，不過呃得多自己就會入戲，入戲之後就可以當成真嘞。TED昨日來了香港，響TED X Kowloon個活動入面，最深刻印象嘅講者係一位前局長朱福強，留住二撇雞嘅佢一上台好嚴肅咁講話個topic好反高潮，唔唱好香港不特止，反而係想揭穿政府冇檔案法嘅弊端，俾我哋知道如果繼續隨便銷毀歷史檔案的話，隨咗唔知前特首買咗幾多魚糧餵金魚之外，香港日後亦會冇晒記憶，咁就邊個講大話都冇人知嘞。耳邊嘅《重口味》已經播到第7次，呢個全新嘅譚校長特別版，Eason比校長更加譚詠麟，是為本周最fake的懷舊金曲，令人更懷念那些講大話會甩大牙的好日子。文：keymannow TV主持mailto:keymansoho@mail.com</p></body></html>