<html><header><meta charset="utf-8"><title>「裙腳仔」正傳 - 李碧華</title></header><body><h1>「裙腳仔」正傳 - 李碧華</h1><p>某些人天生有女人緣，羨煞旁人，但某些人卻天生有奶媽緣、契媽緣、保母緣，何嘗不是得天獨厚？像教育局長吳得掂，就是本港開埠以來最多阿媽呵護的「裙腳仔」了。<br>看這庸官上任三個多月，不但進退失據缺乏承擔，大人大姐偏好閃躲在林鄭月娥奶媽身後見客，畏怯地由胡紅玉契媽代言，還有立會中議員譴責他嚴重失誤要求引咎下台時，忽地冒出一個潑婦罵街式蔣麗芸保母：「唔推咪唔推（國民教育）囉，使唔使炒咗佢呀？」激動得莫名其妙，卻大出風頭。所以說，只要冧掂母性大發女政客，唔掂也變掂。大家認為做官（或做人）如此沒有尊嚴，尸居餘氣的傀儡只是獻世─錯了，每月公帑支薪三十萬的裙腳仔，毫無建樹一切有女人代出頭，實天下間超級筍工。<br>裙腳仔依賴阿媽保護，長不大，未戒奶，撒嬌扯裙哭鬧，無力獨立處事，阿媽又有何感受？─這要看是否親生仔了，有血緣關係心甘命抵，寵愛不嫌庸劣，若只是「職責所在」收人工提供裙腳的，心底肯定瞧不起，留意一下她們眉頭眼額吧。</p></body></html>