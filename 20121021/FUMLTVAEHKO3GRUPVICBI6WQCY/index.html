<html><header><meta charset="utf-8"><title>中一2班26人 - 左丁山</title></header><body><h1>中一2班26人 - 左丁山</h1><p>偶然間遇到一間地區英文中學嘅中一學生，入呢間學校相當難，差不多人人都是讀小學時考第一或第二名嘅小學尖子，中一學位爭到打崩頭，佢地入學之後，居然亦知道以後六年要勤力讀書，爭取文憑試好成績，對於非考試有關活動，例如體育、音樂、美術等等，多謝嘞，唔好搞我。睇吓個戴眼鏡嘅樣子已可猜測到佢地人人讀書勤力，邊度似李慧詩、葉姵延咁健康Look呀。<br>香港辦教育，由於學生少，學校多，為咗爭取學生入學，除咗上述呢類學校之外，間間學校嘅校長都頭痛，誠恐收生不足，教育局會殺校，教員失業。全港咁多中學，但只有直資英中、津貼英中、英基中學、國際學校不愁學生不來，佢地收生收唔切，加極學費都難阻學童湧入嚟，搞到啲外資外籍僱員嘈到坼天，要搬去新加坡。但其他母語教學嘅中文中學若無歷史傳統，就慘情咯，校長絞盡腦汁，去區內小學做路演，聯絡小學校長（本身亦為小一收生煩惱）請求幫忙，一位校長對左丁山講過：「為咗我，為咗教員飯碗，中一收生一個不能少！」<br>究竟要收幾多個先至夠？未來幾年升中學生大幅度減少二萬餘人，以前好景時可以開四班中一，收一百二十人左右，依家教育局都驚，大量殺校即係逼教協教聯上街啫，梁班子繼國教教訓後，焉敢掉以輕心，將「殺校線」下調至中一收生為三班五十一人，每班平均十七人，但在十月十七日再調低死線至2班26人，即每班13人，雖無小班教育之名，已有「小小班」之實。左丁山識嗰位校長，聞訊大喜，幾乎想請左丁山飲杯波波啤，放鬆吓神經。中一2班26人？想當年，校長與左丁山讀中學年代，一班有45人，幾乎連位都冇得坐，與今日相比，差天共地。今日最慘嘅，就係百幾間英中名校與英基學校、國際學校門限為穿，其他中文中學就沿門托缽，貧富極度懸殊。香港之殘酷現實就係中文中學母語教學冇前途，家長崇拜英語教學，忽視中文。以後冇咗高考，文憑試之中文科十分重要，攞2級或以下，入大學機會就大大降低，唔該一啲家長注意及之，連男拔萃都話要同協恩女校合作改善學生中文程度，知道點解喇啩？。</p></body></html>