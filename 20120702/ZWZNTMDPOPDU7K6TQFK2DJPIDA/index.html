<html><header><meta charset="utf-8"><title>二三線股唔生性股壇老行尊呻大市難炒</title></header><body><h1>二三線股唔生性<br>股壇老行尊呻大市難炒</h1><p>生意淡薄，不如賭博。不過，今年港股卻越窮越見鬼，港股陰乾之餘，股市亦彈完即散，二三線股以至民企股傷亡枕藉，此情此境，兩位港股老行尊──在股海打滾逾60載的董偉及蔡陳葆心，亦不諱言現時港股「好難玩」。<br>昔日船王御用經紀的董偉，旗下證券行上月首次蝕錢，嘆言未來兩三年港股難有好日子過。股壇教母蔡陳葆心，每天風雨不改坐在股票機前，但亦直言近兩三個月已經「齋睇唔炒」，指現時是證券經紀生意最差的年代。記者：陳皓怡<br></p><p>董偉：仍未放下8號仔</p><p>董偉，縱橫股壇逾60年，每日在金魚缸買買賣賣，最不喜歡「炒」股。根據《辭海》，炒和投機解釋一樣，是商場中買空賣空行為，投資則是將錢應用在生利的事業上。這些年來，董偉堅持是股票經紀，非炒家；是投資，非炒賣。嘗過紙醉金迷，亦親歷「蟹」橫遍野，往事如煙，唯獨放不下的是，港人耿耿於懷的8號仔。<br>電訊盈科（008）前身香港電訊，不少港人更緬懷後者，2000年李澤楷通過盈動併購香港電訊，創下當時最大的併購規模。投資者、炒家和普通市民當日無分你我買下的8號仔，齊齊成為同年科技股泡沫爆破下的犧牲品，市值至今蒸發逾90%，「其他股票就算係跌，一兩年都會番嚟，收埋息都冇咩事，呢個最傷香港人，公用股嚟，點會輸到咁？」</p><p>持貨至今　歸鄉無期</p><p>當年手持香港電訊打算穩陣收息，「當時啲家族基金，大經紀行家有多餘錢都會買（香港電訊）、貪佢有息收。」董偉幾十年前買入香港電訊，在小小超併購期間加注，這一役輸掉了一、二百萬，為他投資幾十年來，輸得最痛的一次，曾高見至142.5元（合股前），現時未到3元。「到家都未賣出去，當初用了五、六百萬買。」計及派息和早前香港電訊信託（6823）派發的紅股，拉勻仍然歸鄉無期。<br>股壇和政壇一樣，沒有最不可思議，只有更不可思議。08年金融海嘯，雷曼在美國人眼前倒下，港人有不少情意結的滙控（005），由大象變瘦象。「股票比97年前差好多，新地和長實（001）嗰陣100幾十蚊，家得90幾蚊，啲人已經唔當買股票是一種投資，你睇港交所（388）交易額，有百分之二十幾都係空倉（沽空）。」
</p><p>成交淡薄　歸咎賭風</p><p>「股票得4、5、6倍PE（市盈率），真係未聽過，做到家都未試過。」坊間不少人說這是百年一遇掃貨機會，但成交淡薄，董偉歸咎賭博，不少外資行購入股票為牛熊證和窩輪做價，「今日空倉，拼命拿股票壓落去，佢哋資金大，好多客人輸好多錢。」客人在他們證券行玩窩輪牛熊證和三四線股，玩了一年已沒有影。<br>未來的15年，董偉坦言看不透，但未來兩三年料沒有好日子過。炒股最講憧憬，曾經視.com為寶，2000年科網泡沫爆破；內企視為大得不能倒，今年民企洗倉潮爆發。作為證券行的老闆，董偉將他的憧憬交托給港交所行政總裁李小加，「佢想發展第二個地方來合作，開拓多啲發展機會，不轉變要做番以前的成交額，不可能。」</p><p>董偉簡介</p><p>‧82歲<br>‧眾利股票主席，在股海打滾逾60年<br>‧香港證券經紀業協會創會會長<br>‧獲頒紫荊榮譽勳章，為行業內首位獲此殊榮<br>‧邵逸夫及董浩雲等上海富豪的御用經紀<br>‧曾在交易所接待皇室成員、國務院總理溫家寶、副總理李克強和人大委員長吳邦國</p><p>成功之道<br>誠實見稱　富豪信任</p><p>曾經係船王包玉剛、董浩雲及影視大亨邵逸夫御用經紀，靠的是良好的人際網絡，「我第一個大客係上海識的朋友，包玉剛和董浩雲都是造船的，朋友介紹朋友」，金錢令人貪婪，要取信於富豪，靠的絕非高超的投資技巧，而是誠實所建立的口碑。</p><p>勤力較聰明更重要</p><p>「誠實給客人一個好的形象，仲要俾客多啲機會賺錢。」聰明固然好，勤力更重要，「買大啲嘅股票，唔好買二三線股，因為一出事啲唔值錢嘅股票就會全部輸晒，雖然耐不耐都有啲有實力嘅二三線股，但多數要以藍籌為主。」<br>董偉自己為客人長久訂下的投資方程式：一半錢買的股票長線收息，另外一半錢的兩三成作短炒，「盡量唔好同佢成日買賣，因為佣金會輸好多。」<br>不要以為金牌經紀人大雞唔食細米，董偉可是大小通吃的，「揀客大客當然好啲，不過我都有好多細客，細客將來帶個老闆嚟幫襯，老闆咪係大客。」</p><p>前景黯淡<br>外資競爭　券商難撈</p><p>70、90年代香港股壇最風光，那是魚翅撈飯的年代，「70年代經紀行一個月可以搵一、二百萬。」那些年，一個美孚新邨單位也不過幾萬元。現時證券行不復當年勇，外資行又推出各類衍生工具，加上證券行之間的惡性競爭，證券行數目已減半。<br>現時證券經紀最辛苦的，不只那區區的15年，董偉認為是幾十年來最差的。「我哋公司一向有大客幫襯，無減過佣金，一直是賺錢，不過上個月開始蝕錢，以後點樣落去我唔知，我哋公司咁耐以嚟第一次。」
</p><p>憂部份華資行倒閉</p><p>現時華資經紀行數目已較回歸前減少一半，部份更要食老本，租金人工樣樣加，唯獨生意沒有加，他料沒錢賺的證券行一兩年內或要被迫關門。<br>董偉表示，過去外資來港買賣股票起用華資行做買賣，藉以收取佣金，「高盛大摩家自己開設公司，攞咗牌。」自從取消最低佣金，董偉指，部份證券行已經將生意重心轉到孖展上，「佢哋做孖展，借啲錢俾你收5厘6厘，不賺佣收利息，客人更加輸得多啲。」73年至今，董偉堅持不為客人提供孖展。</p></body></html>