<html><header><meta charset="utf-8"><title>魚樂無窮：大快活高息抵食 - 唐牛</title></header><body><h1>魚樂無窮：大快活高息抵食 - 唐牛</h1><p>七一烈日當空，但依然有40萬人大汗疊細汗，走上街頭，目的就係為咗踢走個大話精，呢啲exactly就係香港人嘅核心價值。沿途所見，到處都人山人海，仲帶旺咗街道兩旁嘅便利店同茶餐廳，大家行到攰，都想搵個地方歇一歇，補充體力再上征途。<br>講開茶餐廳，最近兩隻快餐股都派咗全年成績表，當中又以大快活（052）表現較標青，值得望多幾眼。截至今年3月底止，大快活全年賺1.3億銀，按年計難得仲有5.4%升幅，營業額按年亦有近一成升幅，下半年盈利較上半年更多出超過兩成，喺最低工資、食材價漲、租金上升等不利因素下，盈利依然有增無減，集團管理層應記一功。講估值，大快活現價PE14倍，較一哥大家樂（341）折讓超過四成，息率更高達7厘，比大家樂高出一倍有多，認真超值。大快活上周五收報14.40元，升0.8%，候回試14元吸納，目標睇16元，跌穿13元止蝕。<br><br>唐牛</p></body></html>