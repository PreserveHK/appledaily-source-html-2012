<html><header><meta charset="utf-8"><title>記者你太大聲 - 曾志豪</title></header><body><h1>記者你太大聲 - 曾志豪</h1><p>郵輪碼頭，記者問胡主席平反六四，被警方拉到後樓梯扣查，究竟是CY還是曾蔭權的主意？<br>貪曾事件令他身敗名裂，卸任前招待胡主席可能是最後表現的機會，之後能否撈到國家一官半職，就看自己有無英勇護主。有理由相信，曾蔭權已把後樓梯對付記者的影像傳送胡主席：主席！屬下已教訓那多事的奴才，請主席息怒。<br>然而整件事，也很CY。<br>還記得選舉時，CY講過，「星島」記者在公眾場合大大聲問佢公司清盤嘅問題，令他尷尬難堪。我們知道，CY很怕太大的聲響，這基本符合狼的特性。<br>《狼圖騰》便說過，牧民會互相撞擊馬鐙發出刺耳聲響驅狼！<br>傳媒以後採訪如果太大聲，便會被拉到後樓梯盤查，再派一個只懂傻笑、只會向上峰要求增援、哀鳴自己被記者包圍的警察出來解畫。<br>以後狼會和禿鷹合作，引用國內的採訪規則，警員隨時「逗」記者：你邊度啊？（國內術語：你是哪個單位的）記者證呢？張相唔似你個樣嘅？頭髮長咗嘅？張證你笑笑口，家陣做乜黑面啊？枝長鏡咁長嘅？武器嚟㗎？個攝影機做乜擺喺膊頭度？係咪肩托式刺針火箭炮嚟㗎？返差館先講啦！<br>CY更可直接仿效國內高官伎倆：搶錄音筆，搶筆記簿，搶相機。<br>當然，CY或其友好最愛午夜凶鈴，和報社老總親切交談查詢，預計未來日子，所有報社高層會隨時被Call半夜去小便。<br>傳媒只能像頑皮小孩一樣，和警方交手，先大大聲：胡主席！（警方怒睥準備行動）我愛你！（警方鬆懈）香港人有禮物送你！（胡主席笑笑口準備過來）神九已經上天啦！（胡主席和記者只有0.05mm）香港人都很高興，很想問主席一句（胡主席已經準備和記者握手了）幾時才可平反六四！為李旺陽申寃！（警犬一擁而上，但後樓梯已塞滿被扣查的記者，無奈唯有就地正法。）</p></body></html>