<html><header><meta charset="utf-8"><title>蔡陳葆心：已盡沽「垃圾股」</title></header><body><h1>蔡陳葆心：已盡沽「垃圾股」</h1><p>人生如賭博，曾被前澳門特首何厚鏵的叔叔戲稱「爛賭妹」的中潤證券主席蔡陳葆心，將半生押在股市上，曾經賭狗賭馬賭骰盅，今天貴為股壇老行尊，最難割捨的只有股票。紙上富貴一向如履薄冰，避過多個股災，她認為心態決定一切，「賭最重要識放手」。有着愛拼勤奮的潮洲人血統，巾幗不讓鬚眉，點止「爛賭妻」咁簡單！</p><p>形勢不好　最忌借錢</p><p>1973年，清倉；1987年，清倉；1997年，清倉；「呢分鐘形勢不太好，最重要唔好借錢炒股。」蔡陳葆心坦言，現時仍未將全部股票清倉，保留幾隻大藍籌。世上沒有穩贏的投資，08年金融海嘯可謂老貓燒鬚，「嗰年接觸好多人，就算大陸好出名的教授都講到個市好好，我開始對自己無信心，只係走咗一半」。<br>股海高低起伏乃是尋常事，百年一遇金融海嘯後，又爆出歐債危機，蔡陳葆心雖處變不驚，但承認現時股市難睇，「歐美局勢未定，香港本身情況不是特別壞，沒有對香港不利的消息，但係家咁多衍生工具，令啲二、三線股全部瞓晒覺。」年頭時她已將全數「垃圾股」沽出。<br>「垃圾股都會買，好似賭馬咁，熱門大注啲，但都揀返啲冷嘅嚟幫補吓。」今年首季恒指升逾一成，若能及時沽出，利潤可觀。不過半個世紀前，蔡太透過朋友介紹在當年香港證券交易所（香港會）買入電話股，首次即賺一至兩成，並於67年暴動前沽出。</p><p>無股可炒　寧買磚頭</p><p>蔡太每天風雨不改地坐在大利市機前，捕捉股市的走勢，不過已兩三個月沒有做買賣，「賭風唔順唔好夾硬來，炒股和做甚麼事都好，要識得節制自己。」無股可炒，銀行沒息收，她寧叫人買「磚頭」，「早幾年都同人講要買樓，因為通貨膨脹，百物騰貴，焗你發達。」套現難，是唯一令人卻步的地方。<br>股民如賭仔，蔡太自言是徹頭徹尾的爛賭妹，最誇張時期不只炒股，賭馬、賭狗甚麼都愛玩，連前澳門特首何厚鏵的叔叔都話佢係爛賭妹，「要賭最要識肯收手，冇話唔賭唔得，唔賭唔舒服。炒股唔對路最緊要走咗先，都係一樣留得青山在，留個本錢。」<br>回顧15年來，蔡陳葆心認為經濟未必最差，倒是現時證券經紀生意是歷來最差。外資行進駐，令本地大型經紀行逐步消失，「回歸前「金融界少林寺」的新鴻基證券、百富勤證券去咗邊，家隻隻都係外資。」過去大小證券行均可以共存，現時頭14間多是外資大行，C組（小型證券行）已逐步淘汰。唯一無變可能是蔡太，然每天開市前到灣仔證券行，在大利市機前打拼！</p><p>蔡陳葆心簡介</p><p>‧81歲<br>‧有「潮州鐵觀音」稱號<br>‧籍貫廣東潮州<br>‧中潤證券主席<br>‧縱橫證券界逾40年<br>‧香港證券商協會副主席及永遠名譽會長<br>‧前香港聯合交易所副主席</p><p>從不沾手<br>衍生工具　衰過賭錢</p><p>窩輪在港盛行多年，牛熊證則於06年開始在本港買賣，自兩者推出以來，蔡陳葆心答案始終如一：「NO」，今天越來越多人投進窩輪和牛熊證的市場，蔡太今天仍然勞氣，「玩牛熊證仲曳過澳門賭錢，澳門都會收你稅，但玩呢啲嘢唔收你印花，你買樓都要俾印花啦。加上它們在股市上沒有集資能力，你睇呢啲產品家佔每日成交幾大。」</p><p>慨嘆股民本末倒置</p><p>一間公司選地方上市，除了着重當地流通量，亦看重其集資能力，而股民看好該公司前景自然真金白銀買，過去股民最愛二、三線股，勝在細粒容易食，蔡太坦言現時本末倒置，不少轉投衍生工具的股民十賭八輸，「炒股冇頂，但你輸你有底，玩輪就調返轉頭。」她認為規管趨嚴格是好事。<br>蔡太嘆港交所現時別人有的，香港都要有，好像加時別人有，香港要有；衍生工具亦是如此，總是追着別人跑。「好似加時咁，冇錯，外面有，但係唔係唔加時就做少咗生意呢？我相信香港人如果有錢搵，咬住麪包都會做。」</p><p>無視意見<br>論港交所　新不如舊</p><p>蔡陳葆心閱盡歷任港交所主席，成為港交所活字典外，不自覺有了比較。「當年利國偉自己係銀行家，佢為人好謙虛，有商有量，亦有智慧，會徵詢業界意見。」但業界早前為延長交易時段，又絕食又上街，蔡太認為就算業界叫得如何聲嘶力竭，港交所亦無視業內意見。</p><p>斥李小加好大喜功</p><p>「好似家啲高官咁，我喺呢邊辭咗職，嗰邊即刻有大機構請我喎，你啲細有能力請我咩，我幫你做咩呢？」曾有「包青天」之稱的蔡太，談起今天港交所倒有包青天的面色，「你話收購倫敦金屬交易所（LME），人哋不敢做嘅嘢，你真係有咁大本事化腐朽為神奇，市面好驚呢件事，家港交所100蚊，李業廣時代200幾蚊。」矛頭直指港交所現任行政總裁李小加好大喜功。<br>對經紀行業來說，這是最壞的年代，撤銷最低佣金制直接影響證券行生計。但行業間惡性競爭，也不及銀行對證券行威脅，「啲客本身喺銀行有戶口，銀行同你講，你嚟我度買賣好方便，唔使去交收。」她坦言廿年前政府已經不願意看到本港太多證券經紀，以今天形勢來看，不幸言中！</p></body></html>