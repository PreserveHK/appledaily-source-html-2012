<html><header><meta charset="utf-8"><title>蘋機會：韓版GSII殺上高清　越長越索</title></header><body><h1>蘋機會：韓版GSII殺上高清　越長越索</h1><p>每次睇三色台韓國音樂節目，幾乎清一色女子組合，着上超短裙勁歌熱舞，長腿Show認真誘惑！韓版手機一樣愛玩長，呢部水貨HDLTE，挾GSII超強人氣之餘，再加碼將屏幕加闊至4.65吋，Set張韓妹靚靚Wallpaper，對腳都長過人啦！<br><br>記者：陳國輝<br>攝影：蔡家輝　<br>Model：Lilam@Zmodel</p><p>GS系列最強解像度</p><p>究竟GSII有幾多粉絲？確實數字唔知，但呢期有本地手機網站做咗個2011全年統計，佢哋話，Click入佢哋網頁並最多人瀏覽嘅機型，正正就係GSII！又難怪水貨佬見韓國推出加強版，即時引入香港發售。<br>呢部新返嘅HD版，與上代最大分別係屏幕提升咗，以往GSII用緊4.3吋芒及480×800解像度，唔少朋友玩過Note5吋巨芒後，才發覺GSII畫質不外如是；然而，韓版新機就將屏幕拉長，提升至4.6吋，同時解像度也增加至720×1,280，達高清級數。新舊機比較下，Menu顯示Icon就由4行加到5行，而播放YouTube，亦明顯比GSII細緻。</p><p>水貨都有中文手寫</p><p>特別一提，原汁原味嘅韓版機只提供韓文及英文顯示，本身唔支援中文手寫。但經改機後，除咗可以手寫繁體中文字，更可以利用虛擬鍵盤輸入倉頡或者速成碼，玩WhatsApp發訊息、facebook留言肯定方便好多！而現場試用，已經睇到簡體中文介面，店長仲話，稍後可支援埋繁體中文介面，一直追隨GSII嘅粉絲，不妨考慮吓係咪時候Upgrade新機。<br>至於其餘升級功能，仲包括由1.2GHz雙核提升為1.5GHz雙核，開啟相機、上網都比以前快咗，唯一無咁方便，係今次採用microSIM，而且經常被用家批評嘅電池量不足問題，呢一代都仲有機會發生。</p><p>SamsungGalaxySIIHDLTE</p><p>系統：Android2.3<br>處理器：1.5GHz雙核<br>記憶體：內置16GB<br>屏幕：4.65吋SuperAMOLEDHD芒<br>體積：132.65×68.8×9.5mm<br>重量：140g<br>查詢：三禾電氣（23740718）</p></body></html>