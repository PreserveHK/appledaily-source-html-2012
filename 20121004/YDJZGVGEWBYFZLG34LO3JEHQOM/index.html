<html><header><meta charset="utf-8"><title>中環在線：黎大鈞加2000萬人工 - 李華華</title></header><body><h1>中環在線：黎大鈞加2000萬人工 - 李華華</h1><p>出名寸嘴嘅數碼通（315）行政總裁黎大鈞，講得又打得，公司舊年盈利創新高賺逾10億，數碼通又點會待薄佢呢？根據最新2011/12年報，黎大鈞人工出現三級跳，酬金由1361萬加到3486萬，大嗱嗱多咗2125萬，當中袋成千萬花紅，真係恨死好多打工仔。數碼通第二高薪嘅執董陳啟龍，全年人工只係830萬銀，連黎總尾燈都睇唔到。睇真啲，數碼通全年員工成本6.45億，減咗黎大鈞嗰份，再由其餘2115位員工均分，每位員工平均年薪28萬，即係話黎大鈞嘅人工，已經等於124位同事嘅總和，以一敵百都唔止。</p><p>未埋牙勢先贏</p><p>無計啦，黎總講嘢咁叻，將2G頻譜夾硬砌上4G之餘，仲講到係全港獨家咁滯，加埋有蘋果欽點，4G戰未正式埋牙，數碼通已經贏咗個勢！值錢，係有原因嘅。</p></body></html>