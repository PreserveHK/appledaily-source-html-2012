<html><header><meta charset="utf-8"><title>樂香園：黃金周唔黃金 - 海迪</title></header><body><h1>樂香園：黃金周唔黃金 - 海迪</h1><p>過去幾日黃金周假期，尖沙嘴人流冇想像中咁多，海迪路經廣東道附近一間賣水貨名牌袋的零售店，由以前排滿隊，到家店內只有三、五名客人，反差好大。9月29日開始到10月2日，每日訪港內地旅客人數只有8.8萬至最多14萬，少過預期，相信唔會有之前估嘅20%增幅。計埋每位內地同胞消費比以前少一大截嘅因素，整體黃金周銷售，最後如有單位數字增長，都應要偷笑。除咗香港，內地黃金周的銷情都僅屬一般，目前零售商及券商都估最多只有低雙位數增長。有百貨股管理層話，中秋和國慶撞埋一齊唔係好事，咁只會令民眾少一個藉口消費，加上早幾個月又多風雨，所以第三季的銷售數字肯定弱過藥煲。對於未來市場點走，坊間有兩派講法。有人覺得係經濟周期問題，出年3月兩會定調後，應該就會復蘇，卻唔見基金大手買貨，呢個講法有少少企唔住腳。另一講法，係認為消費市場以至整體中國經濟都已經到了結構性樽頸位，一定要整頓或改革。呢個講法，現時在市場已越來越多人受落。海迪</p></body></html>