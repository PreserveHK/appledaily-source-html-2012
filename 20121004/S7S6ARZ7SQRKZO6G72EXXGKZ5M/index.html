<html><header><meta charset="utf-8"><title>中環在線：<br>高寶明過檔民行　拉隊開荒搞投行 - 李華華</title></header><body><h1>中環在線：<br>高寶明過檔民行　拉隊開荒搞投行 - 李華華</h1><p>派杰亞洲（Piper Jaffray）上月底正式結業，前話事人高寶明（Alex）終於可以放假遊埠去，聽聞Alex放完假後，會帶大概10位派杰舊同事過去民生銀行（1988）返工，幫民行喺香港成立個投資銀行部門，同其他中資行爭一日之長短。</p><p>放一個月假先返工</p><p>Alex今年54歲，雖然已經搵夠，但未諗住退休嘆世界。佢冇直接承認放完假之後會去民行，但指民行的確有計劃喺商業銀行以外，發展一個金融平台，不過家陣個市唔算旺，佢都要見步行步，暫時唔肯講有乜大計或者幾時正式返工，至少要放番一個月大假先講。查實早幾個月，市傳派杰亞洲母公司派杰打算賣走香港業務時，就曾經傳過廣發證券同民生銀行先後同派杰傾過，但因為價錢問題而傾唔掂數，派杰亞洲喺8月底已經遣散約70名員工，留低約10人善後，上月底先正式結業。按最新情況來看，民行真係好有心做投資銀行生意，不過就唔想咁貴買晒成間派杰亞洲，只係想要佢啲人。雖然買間派杰亞洲過來可以轉頭就開始做生意，但家陣個市咁差，都唔使咁心急開檔，請班人過來由零開始，可能除笨有精，話唔定明年開檔時，個市生猛番晒，財源滾滾來！李華華mailto:LiWaWa@AppleDaily.com</p></body></html>