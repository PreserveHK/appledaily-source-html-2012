<html><header><meta charset="utf-8"><title>中環在線：冒牌花旗職員也跑數 - 李華華</title></header><body><h1>中環在線：冒牌花旗職員也跑數 - 李華華</h1><p>臨近年尾，做sales的要開始出盡力跑數，華華上星期每一日下晝兩、三點都收到自稱係花旗銀行嘅電話，問借唔借錢，有日仲要半個鐘打兩次，令人火都嚟，即刻走去查詢花旗，係咪迫得同事咁緊？<br>了解過後，發現呢類電話十之八九係騙局，有人冒認花旗，想氹人講出個人資料作其他不法用途，原來係騙徒要跑數先真。花旗早於08年收到呢類投訴，翌年報警，可惜情況冇改善。</p><p>講錯息口開錯價</p><p>聽聞，騙徒會視乎邊間銀行嗰輪賣得多廣告，就話自己係邊間銀行，花旗、星展都多人用，但有一點要留意，騙徒怕老人家唔識聽英文，所以一定講花旗、星展，唔講Citi、DBS。<br>曾聽過兩則趣聞，有外資銀行私人貸款部阿頭，收到聲稱係自己銀行嘅同事，打去問佢借唔借錢，最搞笑係竟然開錯價講錯息口，真係好心呃人之前都做足功課啦。<br>另一則係騙徒冒認A銀行職員打電話叫人借錢，咁啱聽電話嘅係A銀行員工，佢乘機整蠱對方，指A銀行服務差，唔借，點知騙徒唔知難而退，話自己同時係B銀行員工，一樣幫到手，真係令人跌落地。好明顯，佢哋都有年尾跑數壓力！</p></body></html>