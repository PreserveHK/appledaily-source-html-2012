<html><header><meta charset="utf-8"><title>私駕路：霸王樣極豪餡　美女遇野獸</title></header><body><h1>私駕路：霸王樣極豪餡　美女遇野獸</h1><p>香港地闊路平，以城市四驅代步，大多但求得個樣，原始越野粗獷味，未必個個欣賞。豐田Land Cruiser 2012小改款，擺明走極豪風格加霸氣闊落感。今勻美女遇着野獸，唔係事必掩臉而逃，一樣可以Enjoy移動皇宮嘅豪華感。<br>記者：徐影龍<br>攝影：蔡家輝<br>模特兒：Athena @ M.Spy</p><p>AX-G版獨有大包圍</p><p>自年初曝光後，豐田Land Cruiser話就話小改款，但裏裏外外變動得實在吸引，雖然一直未聞行貨有意引入，但在四出搜括新車時，竟在金國見到呢架2012 AX-G版，先真正感受到霸王嘅氣概。車身長達五米，近兩米高及闊，連身高1.7米嘅模特兒Athena行埋去，都顯得渺小，但佢未被新車所震懾，反而不停舉手機同汽車合照。能令靚女癡迷，全因新款AX-G版引入極豪元素，好似全車套上新款Urban Sport大包圍，令車頭車尾線條層次更豐富有力，加上特大電鍍鬼面罩及多處電鍍飾邊，點出近百萬車價嘅矜貴所在；而大型尾翼、車側厚膠腳踏位、18吋巨型胎軨及高懸掛等，又帶出豐田這王牌四驅嘅霸氣。在斯文貴氣與粗獷佬味之間，Land Cruiser着實平衡得恰到好處。</p><p>雪櫃暖凳四季都嘆</p><p>反倒是車廂，沒半點越野四驅Raw味，義無反顧地投入奢華之境。全真皮內櫳已是Land Cruiser標準賣點，配搭大量桃木飾板及銀框圍邊，整體感覺較成熟貴氣，視覺上相當舒服。天氣熱嘅，前後排獨立冷氣分區控制，全車統一溫度，唔會前面過凍、後面焗親，前座手枕位更隱藏迷你雪櫃，足可容納八罐飲料，八座位坐滿人都可齊齊解渴。就算入秋轉凉，又或冬天低至10℃，前座都有發熱功能，全程暖笠笠呵護你Pat Pat，身處其中，你會漸漸地以為坐緊歐洲豪房。只差中控台以膠板封起一格，望落有點突兀，原位是擺放屏幕及導航裝置，但水貨車只跟日文系統，畀你都無用。</p><p>AX-G版還特設KDSS系統，簡單講係透過調校懸掛，而令迴旋半徑大幅縮窄至5.9米，方便你窄路掉頭同泊車。較為可惜係水貨車難以提供試車，不過齋睇規格表，4.6公升 V8引擎，馬力有成318匹，仲有四驅輔助，就算跑勻港島區十大「長命斜」，我諗都用唔盡佢七成功力。</p><p>Toyota Land Cruiser 200 AX-G</p><p>引擎：4,608cc V8<br>馬力：318ps/5,600rpm<br>扭力：46.9kg-m/3,400rpm<br>傳動：六速+/-波箱<br>售價：$938,000起<br>查詢：金國汽車（2922 2933）</p></body></html>