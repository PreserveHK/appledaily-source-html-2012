<html><header><meta charset="utf-8"><title>中門大開：政治剩女 - 添馬男</title></header><body><h1>中門大開：政治剩女 - 添馬男</h1><p>無綫「真人騷」《盛女愛作戰》，成功引爆潮流話題，面對這類節目「一認真你就輸」，由「素人」演出的節目，千萬不要當真實紀錄片看。盛女一直有，60年代粵語片叫老姑婆，家就多咗一重中產包裝而矣。香港由製造業轉型成為工商服務業，女性在職場上有所作為，唔會早早為婚姻家庭放棄事業。到了年紀漸大，有獨立生活及經濟能力，也不容易妥協，尤其港男多以Kidult自居，三四十歲仍一身猿人打扮，出街時頭上戴住LorryCap，仲以為自己係葛民輝，港女唔係咁易頂得住。<br>剩男剩女心態是既想有感情生活，又不輕易付出，對外在條件有要求，對內涵亦有要求。剩男還可以北上「一路向西」走，或上QQ交個正常內地女友，閒來談論一下「步步驚心」電視劇。港產剩女此路不通，內地中年男士某些風土習俗始終接受唔到，好似尾指留長指甲，梁福元天台僭建式髮型，Polo恤或T恤一概「揳」入西褲內等等。</p><p>自命精英　拒投身問責制</p><p>久而久之，剩女養成一種挑挑剔剔的姿態，作自我保護。呢種剩女心態，同時體現在特區政務官階層之中。呢班人自命精英，加入政府奮鬥十多年先去到D2，對工作係有熱誠，唔通諗到通。問題係天之驕子年代已過去，老董引入問責制，美其名是要政務官毋須承擔政治責任，實際係奪權。因為在80年代本地化起計，政務官出任政策科司長，已係集政治與行政角色於一身，他們也樂於與時並進，承擔同兩局及公眾溝通角色，早已掌握一定政治技巧。問責制之所以至今難取得政務官核心支持，是本地政治人材貧乏，加上近親繁殖，政治酬庸等惡質政治滲入，試問常秘一級官員又怎會心悅誠服，尊重呢班新貴政客。</p><p>錯過掌權時機　地位下降</p><p>但叫佢哋放棄公務員身份，加入政治班子掌權揸旗，呢班精英又嫌太高風險，當日擴大問責制，加設副局長及政助一級時，煲呔也號召不了青壯政務官投身問責班子。今日時機已過，七年時間冇好把握。到下屆振英組成「梁黨」時，五司十四局加上一大批幕僚政助，可見政務官及常任秘書長政治地位將進一步下降。<br>政務官「自怨自艾，挑挑剔剔」的剩女心態，7月1日後將越演越烈。<br><br>添馬男</p></body></html>