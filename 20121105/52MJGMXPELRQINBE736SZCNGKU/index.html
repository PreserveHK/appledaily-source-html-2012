<html><header><meta charset="utf-8"><title>中環在線：有線蝕到怕now傳加價<br>睇英超要轉台？ - 李華華</title></header><body><h1>中環在線：有線蝕到怕now傳加價<br>睇英超要轉台？ - 李華華</h1><p>市場最近實政府幾時，又或者會唔會發出新嘅免費電視牌照，似乎忘記收費電視市場每隔幾年就講一次嘅大事。昔日收費電視台爭崩頭嘅英超轉播權本周四截標，聽講有線寬頻（1097）上次用10億搶到個轉播權返來，點知贏咗面子輸咗業績，搞到今次冇咁積極出價。<br>華華早排同有線傾續約，專登問定銷售部位仁兄，明年之後仲有冇得睇英超，點知呢位哥哥話唔敢保證，如果冇得睇，到時會每個月扣番幾十蚊月費，認真坦白。<br>至於對手now TV，老闆「小小超」李澤楷一早講明會以合理價競投轉播權，街霸老友就話，now嘅體育台組合就快加價，要續約就快手咁話。查實now體育台今年中已經加咗一次價，咁快又計劃加價，即刻令人產生無限遐想，唔通小小超對英超志在必得？</p><p>可能冇得獨家播</p><p>英超一直係收費電視嘅上客保證，江湖傳聞有線出價10億搶到呢三年嘅英超轉播權，有人甚至話係15億，但有線由08年開始，連年虧蝕，今年上半年輸近1億，英超似乎幫唔到手，轉播期仲要明年5月屆滿。<br>於是乎，業內人士估計，有線今次出價唔會好似上次咁勇，加上市場傳緊英超方面想由兩個財團瓜分新一輪轉播權，如果係真嘅，獨家再唔係賣點。now明知有線出價唔進取，唔會亂嚟，冷手執個熱煎堆都未定。<br>邊個攞到遲吓就知，有線股東心裏面就肯定十五十六，唔知想佢攞到定攞唔到好，點樣都唔似會利股價。<br><br>李華華<br>mailto:LiWaWa@AppleDaily.com</p></body></html>