<html><header><meta charset="utf-8"><title>雙幣雙股IPO明年搶出閘<br>中央登記料H股先開齋</title></header><body><h1>雙幣雙股IPO明年搶出閘<br>中央登記料H股先開齋</h1><p>【本報訊】等了又等，香港上周終出現首隻雙幣雙股，但卻是以配股形式登場。要到何時才有首隻公開招股（IPO）的人民幣新股？今次有份一手促成合和公路（737、80737）交易的中央證券登記董事總經理鍾絳虹相信，明年很大機會有人幣IPO出爐，若中證監改例批准H股在境外發行人幣股票，更很大可能會由H股先「開齋」。<br>記者：陳健文、吳綺慧</p><p>鍾絳虹接受訪問時表示，合和公路成功為人幣股票破冰，掃除了投行和公司對發行人幣股份在執行上是否可行的疑慮，「合和成功咗之後，近日已經有多間中、外資投行聯絡我哋，想了解人民幣股票嘅具體操作。好多Banker亦開始掃緊一堆有潛力發人民幣股票嘅公司，遊說緊佢哋，睇吓有冇生意做。」</p><p>「已有具potential公司」</p><p>她透露，今年餘下時間應難以見到第二隻人仔股票，但明年則很大機會，「無論是『雙幣雙股』或『雙幣單股』都有可能。我自己就覺得下一隻應該係人民幣新股，名單上已經有具potential（潛質）嘅公司。」她與投行商討過的共識是，若果該新股是以雙幣雙股形式進行，集資規模斷不能太細，起碼要有3億至4億美元（約23億至31億港元）。「因為要集資規模夠大，上市後先可以吸引到投資者做套戥，若果集得嗰1億美金，又要開兩個櫃台trade（交易），咁做好多嘢都唔化算。」除集資規模要夠大，鍾絳虹認為，若成為首隻人幣股票，必然會成為市場焦點，故有關公司一定要「四四正正」，最好是高息股，收入或支出是用人民幣。「我覺得無論係現有公司配股，抑或IPO，H股都係最適合做首批發行人民幣股票嘅公司，但礙於當年內地規定，H股只可以喺境外發行外幣股票，所以要等中證監先修例，當局亦曾表達過有意願咁做。若短期內成功，相信第一隻人民幣新股嘅名銜，很大機會由H股奪得。」至於人幣配股方面，她指較難預測何時再有，「配股始終較視乎當時市況，以及公司願意畀咩折讓，所以好難估。不過已經有咗第一隻，過程又順利，投行同公司都少咗戒心，加上近期投行想搵生意，相信隨時都有機會有第二間做人仔配股。」</p><p>明年次季新股可復活</p><p>今年新股市場異常淡靜，鍾絳虹指是她開始做IPO達七、八年以來，生意最差的一年，「始終冇咩新股幫人賺到大錢，好多仲要蝕。」她認為若市況理想，新股可望明年第二季「復活」。「今年積壓咗好多新股上唔到，有啲質素唔錯，好多都諗住出年第二季上，但都要睇個市點啦！應該就冇咩巨無霸㗎啦，但都仲有幾隻10億美元規模嘅新股排隊明年去馬，希望到時個市可以好番啲。」</p></body></html>