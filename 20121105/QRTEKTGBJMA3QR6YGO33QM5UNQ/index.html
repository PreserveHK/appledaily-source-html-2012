<html><header><meta charset="utf-8"><title>企硬！入政府，瀨硬！ - 曾志豪</title></header><body><h1>企硬！入政府，瀨硬！ - 曾志豪</h1><p>為何到現在，都無一個瀨嘢離開政府的人，肯站出來拍一個廣告，以過來人身份，勸說後來者呢？「信我！唔好入政府，千祈唔好入政府。如果我當日唔加入政府，我今日就唔會坐喺度同你地講，我瀨咗嘢。」<br>入政府無問題，如果你可以安份做一個食環署的清潔大隊長，你是不會瀨嘢的。但如果你忽然行運，升官發財，做了局長，你就會瀨嘢。<br>麥齊光，好地地做一個常秘，可以如常保持秘密，無人有興趣揭發；誰知官升一級，做發展局長。那對不起了，陳年呃房津，也是要揭發的；最可憐是曾景文，你升官你瀨嘢你抵死，我無官可升，等退休，居然要陪葬！<br>陳茂波，好地地做一個議員，半紅不黑，無乜人識，活着多好。偏偏行運升城隍，做局長，結果劏房曝光，飲啤酒曝光。<br>林奮強，好地地，做樓王不知多嘆，偏要入行會，做公職，又不捨得賣樓的本性，結果又瀨嘢。<br>當然，以上三人組，都是其身不正，與人無尤；但問題是，明知身有屎，何苦要脫衣？<br>你唔做公職，誰管你回佣還是做回鍋肉，香港幾多人做這種非法勾當，陽光照不到的地方，他們當無事。<br>從最高道德原則出發，當然大家應規行矩步，廉潔奉公；但現實角度，個個都是戴罪之身，便請有自知之明，不能魚與熊掌通吃，貪權便不能貪錢，這兒不是大陸，無法讓你直接權錢兌換的。<br>做人要謙虛，入行會時，請教某些行會前輩，如何能夠被揭發漏了申報「摩貨」買賣物業，卻竟然可以全身而退，安然無恙？這就是江湖地位了。<br>下次如果有人打電話邀請你加入政府，你應該當對方是問你借唔借錢的奪命追魂call，冷冷回答﹕唔駛啦！留番你執藥啦！</p></body></html>