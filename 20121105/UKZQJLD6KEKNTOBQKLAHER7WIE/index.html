<html><header><meta charset="utf-8"><title>中環在線：經民聯馬場開會？ - 李華華</title></header><body><h1>中環在線：經民聯馬場開會？ - 李華華</h1><p>沙田馬場噚日有好幾位立法會議員嘅蹤影，事關林大輝同金融服務界新丁議員張華峰都有馬出賽，張華峰嘅經濟民生聯盟盟友梁君彥、石禮謙同林健鋒齊齊撐場。</p><p>張華峰又有新馬仔</p><p>張華峰做咗馬主好耐，之前養嘅「大丈夫」、「一世夠運」已經退役，噚日出賽呢隻，個名好好意頭，叫「創新高」，襯番近日港股走勢，隻馬嚟咗香港三年，今季首次出賽，雖然跑第七，輸咗，但冇影響張議員嘅心情。張議員話，今個月11號又有隻新馬到港，佢諗住改名做「再創新高」，相信好多股民都會好鍾意張華峰呢兩隻馬，邊個股民唔想股市創完新高再創新高喎。做開證券行老闆，講完馬都係要講埋股，佢估計最近個市升得咁好，恒指有機會挑戰23000點，望係咁望啦。</p></body></html>