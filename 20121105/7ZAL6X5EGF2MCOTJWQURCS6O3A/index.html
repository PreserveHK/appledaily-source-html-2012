<html><header><meta charset="utf-8"><title>中門大開：假領袖 - 添馬男</title></header><body><h1>中門大開：假領袖 - 添馬男</h1><p>有時真係唔明，香港政客冇料到，但偏偏要扮領袖，發表陳腔濫調的政見，得啖笑。上星期林鄭去中大演講，又扮晒政治領袖，唔睇真係唔知高等學府淪落到咁低水平，在學術重地任由政客bullshit。</p><p>林鄭如萬能插蘇　怎服眾</p><p>政治領袖首先講信念、價值，林鄭不斷sell自己係香港良心，冇野心捱義氣為香港好，捨我其誰，呢種姿態已相當乞人憎。佢從來冇交代過自己從政理念，信奉甚麼價值觀。亦從無交代當初未升官，誤信唐英年會做特首時，為何服務香港之心消失了。到她協助梁當選兼升官後，服務香港之心又再湧現。一年前她仍是信奉大市場小政府的曾朝重臣，主理土地開發及多項大型發展項目。一年後她又成了現任特首重臣首輔，梁振英表示大市場、小政府已不合時宜，家之意識形態綱領叫做「適度有為」，林鄭兩朝重臣，竟可如萬能插蘇，服侍不同取向之特首，究竟她還有信念可言嗎？講到從政者倫理，有良心、拒絕民粹、不追求掌聲，真的嗎？當前政府陷信任危機，原因不是梁振英疑似共產黨員，而係當選後一連串醜聞打擊，並且拖延交代所致。她既然自評有十分滿分，跟良心辦事，那麼她有盡過一己之力，要梁清楚交代大宅僭建事件嗎？她有要求下屬陳茂波為經營劏房及醉駕問責下台嗎？她有要求吳克儉及反國教軒然大波承擔責任嗎？最後，她對政爭不絕、群眾多次上街反省過嗎？抑或以一副事不關己，一切錯在梁振英的態度去面對問責聲音。一間上巿公司業績差，作為第二把手的COO，竟然大言炎炎，去教小股東管理及營商之道，真係笑大人個口。添馬男</p></body></html>