<html><header><meta charset="utf-8"><title>港台誤報 - 左丁山</title></header><body><h1>港台誤報 - 左丁山</h1><p>林奮強賣樓之事，本屬平常，點知被炒作為個人誠信、貪錢、可能預先知道內幕消息、梁錦松買車翻版，甚至行賄經紀等等，應該辭去行政會議成員職位。泛民議員慣咗乘機抽水，陳偉業話要廉署調查，不足為怪，反正佢郁吓就話要廉署跟進㗎啦，如果廉署聽晒話，要求立法會撥款開多五六個高級職位都唔掂。為咗許仕仁新地案，律政司要請一位新嘅首席律師，廉署要請多一位高層，專門「服侍」許仕仁，不如咁啦，申請撥款文件去到立法會時，泛民議員動議為廉署開多五六個新嘅高級職位，專為調查梁振英班子而設啦！<br>泛民抽水唔奇，大富豪議員田北俊都抽水，就令人摸不着頭腦，第二個唔識啫，佢係地產公司大老闆，唔通為搞政治太耐，已經唔記得賣樓程序？<br>十月三十日，蘋果「蘋論」講到：「到近幾天……行政會議成員林奮強又被『揭發』……賣樓，成功避過新稅項，獲利數百萬元。」何謂「揭發」？當然係以前冇人知嘅，個「秘密」俾人公開透露，公諸於世嘅意思。林奮強早在七月，已大事張揚、宣揚要出售物業，佢賣樓絕對不是秘密，何須揭發？蘋果日報在七月七日如此報導：「他說為免利益衝突……已向行政長官梁振英書面保證、擔任行會成員期間不會買賣任何物業，但會在未來數月放售數個單位，套現數千萬元作家庭開支……」明報七月二十一日報導：「林奮強接受電話訪問時承認，約三星期前決定出售手上約3至5個物業，現時仍在放售，佔他手持物業約十分之一。」七月三十日左丁山在「GG細語」引述林奮強講：「預備賣去五個住宅單位，為未來五年儲糧（包括供養母親），其他單位五年內不賣，也不再買任何本港物業……」。現在網上流傳林奮強曾承諾任行會期間不買賣手上物業，因而有人大罵林奮強冇誠信，講大話，其實係香港電台網站寫新聞撮要寫漏咗，誤導市民之故。七月八日港台網站下午12:24分有一段新聞：「他又說，已向特首梁振英作書面承諾，在行會期間不買賣手上的物業，避免有利益衝突。」但同日港台網站下午12.13又有一段報導：「他表示……（內容同上），避免有利益衝突。但由於母親年紀老邁，將於短時間內出售小（港台用「少」字）部份物業，以應付需要。」點解港台在11分鐘之後，刪去最後三句句子，於是誤導大眾？左丁山平時check住港台網站新聞，視之為好可靠，但知道呢個例子之後，未免失望。</p></body></html>