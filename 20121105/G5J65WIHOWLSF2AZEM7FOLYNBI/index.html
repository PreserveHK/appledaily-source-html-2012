<html><header><meta charset="utf-8"><title>智取大市：中線超買進取變觀望 - 晉佳</title></header><body><h1>智取大市：中線超買進取變觀望 - 晉佳</h1><p>晉佳真係唔多想打倒昨日的我，雖然港股消息面強勁，熱錢流入之餘，中美經濟數據又似有好轉，資金狂掃中資股，消息都係Positive，但港股上周五爆升289點後已勁超買，恒指9日RSI升到去77.5，自從10月25日升見86.2後，指數整固3日再破位，RSI指標似走雙頂背馳，前排強勢嘅二三線股喺高位亦有回吐壓力，反映港股短期內有機會唞唞氣。睇埋恒指9月至今走勢，9月初之前已經出現過突破性同持續性嘅上升裂口，上周五裂口高開245點，究竟作為見頂訊號嘅消耗性裂口係咪出現咗？如果短期內見恒指出現多一個上升裂口，當日大市成交多到900億元左右，後市難有更高成交推郁個市，港股就要調整。至於中線指標，恒指9周RSI升到去78，強如QE1同QE2時期港股9周RSI都唔過80，睇嚟再明顯上升動力相當有限，加強恒指即將進入短線整固嘅預測，晉佳估計，為時至少兩周。</p><p>炒龍尾股揀合富</p><p>指數股冇值博率，咁二三線股呢？睇番上周五，似乎個別走，股份炒到最龍尾嘅金舖股周大福（1929）、六福（590），之前強勢嘅中國無線（2369）、玖紙（2689）出現回吐，另外明明有中國鐵鈦（893）私有化消息支持，鐵貨（1029）應該有本事炒一轉，殊不知朝早急衝完即刻派，聰明錢似派貨多過追貨。由於家係港股嘅轉角位，大家不妨由進取變番做觀望。如果成手都係高位冇乜承接力嘅二三線股，就可以減貨離場冷靜一吓；如果港股強到整固期間，非指數股可以炒股唔炒市嘅話，到時先再揀股炒吓落後都未遲。家要揀終極龍尾股都唔係冇，近排內房股升得幾靚仔，要數未爆上嘅，可以留意吓內地物業代理股合富輝煌（733），作為廣州嘅主要物業代理，受中央調控政策拖累，生意當然不復當年勇，但係內房股炒起個浪嘅話，合富總會守吓尾門，上周五收報2.31元，炒得起博佢上番去2.50至2.60元。晉佳本欄逢周一、三及五刊出</p></body></html>