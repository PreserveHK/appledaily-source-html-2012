<html><header><meta charset="utf-8"><title>異動空間：光宇併購概念濃 - 魏力</title></header><body><h1>異動空間：光宇併購概念濃 - 魏力</h1><p>上月魏力兩度推介舜宇光學（2382），指其有潛質成為下一隻瑞聲科技（2018），股價亦不負所託，上周五爆升一成，見4.96元上市新高，樓上冇蟹貨，但散戶一般畏高唔敢追貨，呢隻基金主導的股份相信仲有排升。股榮外遊，呢兩星期魏力幫手睇住「爽組合300萬倉」，好似基金經理，壓力都咪話唔大。睇報價機望住舜宇走勢，靈光一閃，睇睇名稱相近的光宇國際（1043），嘩近排走勢驚為天人，翻查資料，原來係市傳「股神」畢菲特會入股。雖然集團已作否認，但股價照升，咁就事有蹊蹺。我唔係肯定股神在掃貨，因光宇市值10億元唔到，股神未必會吼，但美國大力發展新能源，股神近排都斥38億美金買咗兩個太陽能項目。光宇主攻鋰電池，正正是太陽能及風力發電廠所需產品，加上細細粒，獲外資併購機會不容忽視。目前的升勢唔排除係外資搶貨，然後再提出收購，股價升幅難以估計。上半年光宇賺2293萬元，按年升47%，以歷史PE計都係8倍，預測PE相信更低，估值甚為吸引。上周五以破腳穿頭大升7.4%，報2.47元，短炒以1年高位3.10元做目標，水位26%。魏力 http://www.facebook.com/2012jason </p></body></html>