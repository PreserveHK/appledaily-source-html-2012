<html><header><meta charset="utf-8"><title>蘋機會：Focal暴龍重炮手　褲管都震</title></header><body><h1>蘋機會：Focal暴龍重炮手　褲管都震</h1><p>記得N年前入戲院睇《侏羅紀公園》，暴龍經過對湖面產生嘅漣漪，甚至褲管出現嘅震動，壓迫感真係好厲害！如此效果，今日毋須再靠畫面輔助，Focal推出第三代Sub Utopia重炮，示範當日更配置全套7.2兼Mclntosh前後級推動，成套器材總值過二百萬，齋聽已經心都離晒！<br>記者：陳國輝　攝影：伍慶泉　模特兒：Nie Fung@Zmodel.com</p><p>銀河級7.2組合
</p><p>入到Showroom，只見由Focal與McIntosh組成嘅銀河影音系統，誇張啲講又真係幾似當年被譽為「銀河艦隊」嘅皇家馬德里，粒粒皆星囉！例如配置兩組八吋單元並採用獨立音箱設計嘅Focal Viva Utopia超級書架王，現場就一次過玩齊環迴、中置以及後置七個方向，當日仲試播《拆彈雄心》沙漠戰爭一幕，表現佢準繩嘅方向感和距離感。但請大家留意，淨係呢七隻喇叭，已要你付出$810,000代價！<br>同場唔少得新鮮到港嘅第三代Sub Utopia！佢屬於Focal系列頂級重炮手，最大特色係採用電磁石低音馬達單元設計，呢項技術唔只提供更大磁力，更精準地控制低音單體音圈以及振膜動作；現場以《復仇者聯盟》作示範，奸角利用時空轉移，產生巨大能量一幕，低頻連續震動超過10秒，影音專家阿Ken更話感受到褲管在震動，雖然我無留意，但低頻強勁程度，真係聽到心都離！</p><p>現場示範</p><p>器材：McIntosh MX151 3D前級（$120,000）、McIntosh MVP891 3D播放機（$54,800）、McIntosh MC1.2KW後級兩對（$228,000/對）、McIntosh MC601後級四對（$120,000/對）、Viva Utopia喇叭七隻（$115,800/隻）、Sub Utopia超低音一對（售價待定）</p><p>麥景圖前後級晒冷</p><p>今次最新型號雖然得Focal Sub Utopia，但叫人眼前發亮其實係整體示範配置！用來推動Focal這九隻「蠻牛」，主要係靠麥景圖嘅MX151前級同埋MC601後級，MX151支援12聲道，仲內置RoomPerfect房間修正系統，能調節出包圍感全面，而層次豐富嘅音場，加上佢採用DAC晶片，能夠將數碼訊號升頻至32bit/192kHz，更靚音源都食得起；至於MC601就採用雙平衡式推挽線路設計，每聲道提供到600瓦輸出，力水當然夠晒，氣勢更加嚇人！</p><p>Sub Utopia<br>特點：電磁石低音馬達單元設計、13吋三文治低音單元<br>體積：634×483×622mm<br>重量：72kg<br>查詢：Richcom（2314 0811）</p></body></html>