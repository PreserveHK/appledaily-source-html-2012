<html><header><meta charset="utf-8"><title>樓民講場：想移民去澳門</title></header><body><h1>樓民講場：想移民去澳門</h1><p>最近到澳門一遊探老友，多年沒去過，覺得澳門已經是不折不扣的賭博城，除了市容的巨變，物價都大幅增加，以前我會跟好友特地渡江吃價廉物美葡國菜，但現在一看餐牌，已經覺得不太值得刻意來吃，如果跟家中老嫩一起來，唔賭錢都唔知玩乜好。<br>此行是特地探望移居澳門做荷官的輝仔，兩老死吹吓水食吓撻（題外話，我吃開那一檔人氣撻，老早湮沒在高昂租金中）。輝仔住在澳門十六浦酒店附近的六百呎住宅單位，月租承惠六千；據講，澳門市中心住宅呎租大概十元，唔算話好平，但比起香港就的確平成半。<br>澳門專注賭博兼自由行後，好多港人過去搵食，輝仔呢類荷官，聽佢講每個月搵兩萬咁上下，呢個水平，香港都搵到，不過以單身寡仔計，輝仔話澳門就幾好使，因為租間香港市區樓，住好少少都肯定過萬蚊，即是租金、交通已佔過半收入，在澳門，交六千蚊租，交通費又平，除非你衰賭，否則個個月都會有多少積蓄。<br>對於我哋呢種香港仔，做不成最吃香的金融，仍可渡江做吓賭業，搞到我都有移居發展的衝動。論物價，港澳同樣高漲，但澳門起碼尚有平樓、平交通，香港政府可以做點事，等我安心留低嗎？<br>讀者　騾仔<br><br>本欄園地公開，歡迎各界來信，以450字為限，請電郵至mailto:Business@appledaily.com，<br>註明《家》樓民講場，請留聯絡電話。編輯保留文章的刪減權。</p></body></html>