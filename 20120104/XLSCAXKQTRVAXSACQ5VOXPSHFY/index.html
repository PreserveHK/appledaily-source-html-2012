<html><header><meta charset="utf-8"><title>政府求地若渴學者質疑計錯數</title></header><body><h1>政府求地若渴<br>學者質疑計錯數</h1><p>【本報訊】按照政府推算，27年後香港人口達890萬，需額外增加4500公頃土地，當中1500公頃土地需填海得來。綠色力量科學及自然護理總監鄭睦奇質疑，「政府唔能夠單純有需要就填海，如果人口無限量增加，到咗某個極限，香港邊界水域係咪需要全部填晒海？到時香港仲適唔適合居住？」</p><p>促提供詳細數據資料</p><p>鄭指出，當局應探討長遠人口政策及相關規劃發展，提供詳細數據資料，估算香港可容納的人口上限，「若果香港人口增至890萬，係咪已經去到一個瀕臨爆煲需要處理嘅範圍，因為人口增加，會帶來基建、交通、教育、醫療等連串社會問題，政府需要盡快去做評估。」<br>不過，研究人口政策的香港大學社會工作及行政學系副教授羅致光認為，今次當局對香港人口增長的估算已較2003年時所推算的900萬人少，相信因過去十年香港人口增長放緩，「我覺得當局今次估計已經偏向穩陣，如果香港近年冇內地人來港產子，相信就好似日本咁出現人口萎縮。」<br>羅又稱，香港已開發的土地只有兩成七，尚有大量土地供發展，「若果以現時700萬人口同土地使用度計算，香港只需再開發多5至6%土地就可應付890萬人口需求，就算保留四成郊野公園地同兩成天然屏障用地，香港仲有好多空間發展。」</p></body></html>