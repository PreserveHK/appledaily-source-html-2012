<html><header><meta charset="utf-8"><title>電腦學生好景 - 左丁山</title></header><body><h1>電腦學生好景 - 左丁山</h1><p>六月七日本欄寫「矽谷利誘學生輟學」；有朋友話唔係幾相信，當今世界經濟局面不明朗，邊度有咁好景呀。左丁山話既然「華爾街日報」寫得出，應有根據，唔會好似本地一啲報導屬於老作之類嘅。<br>呢日市場顧問P自美國回來，約左丁山上鏞記食飯，有燒鵝食，梗係一口應承。點菜時，顧問P話要一隻燒鵝，侍應都嚇咗一跳，點食得晒呀？顧問P話上次叫一碟例牌，同女兒一陣就食完，故此要叫夠一隻，最多食唔晒就打包返屋企，一定唔會浪費。哈，呢次佢帶埋公子嚟，得十八歲，咁年輕，一個人已可以食完半隻燒鵝啦！<br>問世姪入咗大學未？佢話去年得華盛頓大學（UW）取錄，入讀電腦系，現在回來放暑假，好開心，明年多數唔會返港咯，會留在西雅圖做暑期工。暑期工容唔容易搵呀？世姪話：「我最初都想唔到，原來好易搵工，微軟總部設於西雅圖，還有阿瑪遜網站，最近fb到西雅圖設分公司，電腦呢行唔夠人才，我一位師兄暑假後升三年級，還有公司聘請佢，叫佢唔駛讀到畢業㖭，搞到佢心大心細。」咁講法，即係證實「華爾街日報」報導無錯啦，讀電腦與IT，喺美國幾易搵工。<br>世姪承認佢在加州讀中學，以前對華盛頓大學所知不多，後來因為想主修電腦，特登上網搵全美最佳電腦課程，先至發覺華大UW（按：密蘇里州有一間著名私立華盛頓大學WashingtonU，簡稱WU，不可與西雅圖之UniversityofWashingtonUW混淆）嘅排名相當高，於是申請入讀，至於卡納基梅農、柏克萊呢啲，細姪話確係好難入到去嘅。<br>華大電腦工程有個大好處，就係西雅圖人士蓋茨未入哈佛時，常在華大電腦實驗室留連忘返，依家貴為世界首富或次富、三富，捐錢俾華大搞電腦硬件軟件，絕不手軟，大方到極，故此華大呢間州立大學雖然俾州政府削減預算削到入肉，但電腦科學嘅學生，還是感覺良好到極！問多句，世姪副修邊一科呀？佢答得好：「音樂！」呢啲就係美國式通識學生嘞！著名大教授榮鴻曾飲譽音樂界；佢嘅第一個博士學位係MIT物理，第二個博士學位係哈佛音樂，真正叻人應該「文武兼備」嘅，耶魯大學校長Levin係耶魯經濟系教授，但佢兩個文學士學位係史丹福與牛津（政治與哲學），主修英國文學嘅！</p></body></html>