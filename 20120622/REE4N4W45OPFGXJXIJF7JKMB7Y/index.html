<html><header><meta charset="utf-8"><title>有話兒：羅泳嫻心戰三日死出頭</title></header><body><h1>有話兒：羅泳嫻心戰三日死出頭</h1><p>已為人妻的羅泳嫻最令人記憶深刻的絕對是02年與吳啟華的一段情，當年令她略添名氣，雖然兩人最後分手收場，但事隔10年，她終憑無綫劇《心戰》中卧底一角，令網民大讚，她也開心不已，因為終於不用靠緋聞上位。　撰文：王崇穎</p><p>入行多年的羅泳嫻給人的印象只是吳啟華的前女友，為人熟悉的作品寥寥可數，但在近日無綫劇《心戰》中，她飾演的卧底女警假扮妓女，雖然她並非主角，連重要人物也稱不上，但這三集戲份已令觀眾難忘，不少網友大讚她演得出色。</p><p>模仿港女說話</p><p>羅泳嫻01年入行後拍過不少劇集，但大多數是行行企企的路人甲，這次同樣的角色位置，卻令她開心不已，她說：「觀眾出嚟嘅回響都令我好意外，雖然只得三集，仲要死咗，但其實拍呢三集我都好辛苦，因為當時係冬天，其中一場仲要着吊帶背心，真係凍到我死。」<br>羅泳嫻也很感激網民對她的讚賞，她說：「真係好多謝佢哋，出到街都有人讚，同問我係咪拍《心戰》嗰個女仔，所以好開心，仲試過有人話留意我拍劇好耐，聽到嗰刻覺得拍劇幾辛苦都係值得。我始終喺TVB真係由低做起，乜嘢閒人都做過，好多時冇對白都試過，所以今次好感動，當然拍嗰時唔知會有咁嘅反應，最令我開心嘅係原來個個觀眾都唔捨得我死。」<br>雖然絕非首次扮演妓女，羅泳嫻今次仍然做足功課，學過化妝的她除了在妝容方面下足工夫外，連時下港女的習慣也重新學習，羅泳嫻說：「都有研究時下女仔嘅心態點樣講嘢，就係有乜大不了，駁嘴駁舌，咁之後以卧底身份死，又係另一個層次，會穩重番少少，事前都不停喺屋企練習，特別喺駁嘴嗰部份，搞到嗰時照鏡都想摑自己，連我阿哥睇完都話想摑我，因為平時我唔敢咁樣。我喺日本讀書，所以會好注重禮貌，有乜事先認咗錯先。」對於該劇剛播出時被指血腥，她說：「本來無綫拍開AB餐，家多左CD餐去畀你揀都幾好，當然有人鍾意亦會有人唔鍾意，之前成日話TVB冇得揀，家咪有囉。」</p><p>日本學習化妝</p><p>羅泳嫻06年曾隻身飛往日本讀美容學校，令自己有一技之長，09年畢業即回港重返無綫，她表示在日本兩年增值不少，到現在也能學以致用，她說：「因為喺無綫真係由低做起，試過成日都冇工開，我喺香港讀書唔叻，但始終都要進修吓，就把心一橫飛去日本讀美容學校，咁自己真係對呢方面有興趣，有邊個女仔唔貪靚，唔想每日都扮得靚靚㗎。」</p><p>「吳啟華係過去式」</p><p>02年與吳啟華的一段情令羅泳嫻人氣提升，兩人只拍拖短短一年便分手，經過多年時間的洗禮，羅泳嫻眼前最希望可以憑自己己的實力洗底，她說：「唔想成日個名仲要同佢扯埋一齊，佢當時追我追得好厲害，但家對我嚟講已經係過去式，打從當時我都知道無論我工作上幾努力，都必定係同佢既名糾纏不清。」</p><p>嫁德籍老公</p><p>羅泳嫻續說：「其實當時都幾唔開心，因為好多人覺得我想借佢上位，我真係好唔開心，所以今次《心戰》呢個角色希望可以為我洗底。」訪問當日，現年31歲的羅泳嫻手上戴了一隻卡半鑽戒，皆因她已為人妻，今年4月已嫁給德籍男友，她說：「家婚後嘅生活都好穩定，同老公互相支持，家心態會比以前輕鬆，因為經濟支柱會喺老公身上，咁佢都係一個好保護屋企嘅男人。」</p></body></html>