<html><header><meta charset="utf-8"><title>樓民講場：尋找有料師傅</title></header><body><h1>樓民講場：尋找有料師傅</h1><p>我哋裝修行業，角色彈性比較大，今日我做你老闆，明天我幫你打工，非常普遍，但有時角色轉換，未必人人適應。<br>有啲師傅覺得你要信我，對老闆要求視為唔識嘢、冇料。對於這種師傅，有啲老闆會同佢講，唔理你點做，起到貨、客人唔詐型、唔好要我孭鑊就得；亦有啲老闆，要每個細節都跟足佢提供嘅技術，須知道每個師傅都有自己功架，衝突往往由此而生。幾十年老友，一單工程玩完。<br>其實做打工仔，最重要知道自己位置，畀錢請你，有要求係應該，好似軍人咁，你幾精銳幾有經驗都好，你都要聽從上級指示，況且客人有時古靈精怪，過份到你唔信，而老闆最清楚，跟佢意思做，就算錯咗，都唔使你負責。做嘢各師各法，不如要求先做簡單嘢，建立老闆信心，再慢慢溝通。<br>其實所有老闆都係要求快、靚、正、準，缺一不可，家多數師傅都係差些少，快得來唔正，正得來唔靚，又快又靚又正，尺寸唔準都係嘥氣，我做呢行32年，都係一年前先覺得自己似番個師傅。想知師傅手工夠唔夠幼細、有冇料，好簡單，就係觀察佢換唔換開工衫、換出來嘅衫放得整唔整齊，就知道大概！裝修佬華哥<br><br>本欄園地公開，歡迎各界來信，以450字為限，請電郵至mailto:Business@appledaily.com，註明《家》樓民講場，請留聯絡電話。編輯保留文章的刪減權。</p></body></html>