<html><header><meta charset="utf-8"><title>蘋機會：16GB直上雲端　煲劇七粒鐘</title></header><body><h1>蘋機會：16GB直上雲端　煲劇七粒鐘</h1><p>手中Smartphone，硬係嫌嚿電唔襟用，說穿了只係自己煲劇、聽歌、打機無一不好，多多電都唔夠使。新返嘅HUAWEIHonor，唔止耗電量係四吋AnPhone中最長氣一部，仲免費提供16GB雲端容量畀你慢慢搣，將一堆電影劇集「升」晒上雲端，得閒扯落嚟長煲七粒鐘都無問題！<br><br>記者：陳國輝<br>攝影：譚盈傑<br>Model：Rika@GME淘女郎</p><p>長氣電最啱扯雲端</p><p>身為蘋果門徒，似乎袋中必備外置充電池，唔通iPhone耗電真係咁勁？又未必，只係大部份人拎住部4S搏命上網，Checkfacebook又捽Game，唔使兩三粒鐘，已花掉八成電量。至於Honor，雖然用1,900mAh鋰電唔算好Powerful，但官方數據，叉滿電嗰陣可以支撐六粒鐘打機、七粒鐘睇片、八粒鐘上網又或九小時連續通話，備用狀態下更可維持三個禮拜咁誇，堪稱An機長氣王！<br>Honor除咗內置4GB記憶體，並支援高達32GBmicroSD卡，廠方再豪送多16GB雲端容量畀大家，透過手機內HUAWEICloud+，可任意Upload照片同影片上雲端，幾時欣賞都得，長氣電池量加埋豐富影音資源，就可以全日機不離手！</p><p>800萬像HDR鏡頭</p><p>作為中價位AndroidPhone，Honor雖名氣不及Samsung、Apple等大牌，但至少外形、功能已經交足貨。先講平滑而圓潤嘅質感，拎上手特別舒服，但問題在於佢係烤漆鋼琴面，容易印滿手指紋，所以揀白機好過黑機。影相操作頗有快感，Honor配置1.4GHz處理器，不論啟動相機時間，抑或Pan機對焦，以至按快門一刻，速度幾爽；更叫我鍾意嘅係，機背嘅800萬像素鏡頭有埋HDR效果，拍攝逆光相都唔怕出現口黑臉黑，或過度曝光等兩極問題，表現拍得住DC仔㗎！</p><p>逆光小雲　HDR靚番晒</p><p>諗住背光拍照就會令人「黑面」，開啟HDR後，四眼小雲臉部膚色雖然有點深沉，但總算清楚細緻，而背景更無曝光情況。</p><p>HUAWEIHonor</p><p>系統：Android2.3<br>處理器：QualcommMSM8255T1.4GHZ<br>鏡頭：800萬像素相機<br>屏幕：四吋<br>體積：122×61.5×10.9mm<br>重量：約140g<br>查詢：HUAWEI（21513822）</p></body></html>