<html><header><meta charset="utf-8"><title>《蘋果》獨家專訪　銅鑼灣出巡Fans朝拜盛女王Suki擔心Florence嫁唔出</title></header><body><h1>《蘋果》獨家專訪　銅鑼灣出巡Fans朝拜<br>盛女王Suki擔心Florence嫁唔出</h1><p>【盛女大追捕】無綫節目《盛女愛作戰》邀請剩女尋找真愛，花了半年時間為五名參加者Suki、Florence、Bonnie、Mandy和Gobby找伴侶，結果28歲報稱文員的Suki跑出，剩女搖身變盛女，結識了男友Zion，感情穩定。該節目本周一才首播，最高收視直達27點，吸引173萬觀眾追看，相對過往該時段的19點收視（約122萬觀眾），增加了51萬觀眾，無綫官網有得翻看，首集吸引逾23萬次點擊。盛女王Suki昨日出巡銅鑼灣，人氣爆燈，途人指點上前打氣，她照單全收。被網友和觀眾惡評的39歲奄尖女Florence，Suki也擔心她嫁唔出，勸她放下執着。</p><p>無綫節目《盛女愛作戰》唯一覓得男友的盛女王Suki，成功覓得愛郎Zion，有愛情滋潤自然表現風騷，她昨日一身便服到銅鑼灣鬧巿接受本報記者專訪，雖然節目剛播出，但不少途人已認出她，大讚Suki真人靚過上鏡，甚有觀眾緣，其間還有不同年齡的女途人上前要求握手和合照，甚至舉高拇指大讚她No.1，令Suki甜笑不停。<br>S：Suki　記：記者<br>記：好多人支持你。<br>S：冇諗過家反應咁大，節目出街好正面，我哋好需要支持，好大壓力。<br>記：可有看網上的討論？<br>S：八卦有睇啲，激進高登派就冇睇。<br>記：網民對你批評較少，話你係最好一個？<br>S：可能我未講嘢啦，都驚驚哋。<br>記：怕講嘢暴露缺點？<br>S：永遠都係講多錯多，同一句說話都有人鍾意有人唔鍾意，我聽到啲朋友話呢個女仔冇飯食呀？咁瘦咁醜樣就唔好上電視啦，咁我係瘦，冇得駁。</p><p>失戀暴瘦至83磅</p><p>記：因失戀而瘦？<br>S：一向都瘦，一般有90幾磅，但拍攝時剛失戀，食唔到瞓唔到再瘦啲，真係恐怖，自己都覺得，得83磅。<br>記：有傳五個女仔都係做媒？<br>S：係媒就收咗錢好耐，媒唔會做咁多，個騷係自願參加，大家付出時間俾人去指點，我哋五個女仔私下都有交流。我朋友同家人一定知我唔係媒，佢哋話你唔好咁樣衰去獻醜，做媒梗唔係啦，但係咪完全冇人追又未至於，咁啱剛失戀跌落谷底，冇晒方向，想搵啲嘢抓住，遇到呢個騷，監製話點就拍囉。<br>記：節目中只得你搵到男友，係大贏家，付出終有回報？<br>S：冇話係贏，好似其他參賽者都有得着，只不過我好運地搵到男友，從中識到好多朋友，擴闊咗圈子，純粹咁啱遇到。<br>記：除咗你，邊個應該都搵到男友？<br>S：Bonnie同Mandy囉，Mandy本身條件好，私下好多人追。只要佢肯放低少少，擺多少少時間喺愛情方面就OK。Bonnie都有叫我介紹男友，我都話有，因為我身邊有朋友話佢好夠義氣想識佢，我都會介紹，撮合佢哋。Bonnie應係下個嫁得出，佢好開朗，我係女仔都鍾意佢。</p><p>勸Florence放開自己</p><p>記：Florence、Gobby搵男友或老公機會大唔大？<br>S：個人睇Gobby機會大啲，雖然有個女，性格最緊要，肯唔肯放開自己，雖然Gobby冇咁高學歷，條件差啲，但佢冇話要求多多，要有錢要靚仔要白馬王子，好簡單嘅女人仔，只要有個人錫佢，只要佢遇到就OK。反而Florence比Gobby多要求，執着啲唔肯放開自己，私底下對Gobby多啲信心。<br>記：大家都話Florence好奄尖？<br>S：佢對自己有要求，對人又有要求，寧缺莫濫，一時三刻好難改變。<br>記：人生教練Winnie教嘅嘢有冇用？<br>S：我接觸其他導師多啲，電視睇到佢教嘅嘢，都有佢道理，唔係個個人受用，我自己就啱聽咪聽囉。<br>記：節目中安排過SpeedDating嘅男仔質素有冇嚇親你？<br>S：我未參加過，有少少驚，原來巿況激烈到咁，20歲學生妹都出嚟SpeedDating。當中三個男仔，有個外形比較注目（指頭髮稀疏的Mickey），呢啲我都怕。<br>記：你係咪喺中銀同東亞銀行打過工？<br>S：（避談）私下話你知，我做過好多間，唔需要mention邊間，唔想影響到人。</p><p>被爆曾穿櫃桶底</p><p>記：有人爆料你做中銀時偷過同事錢，09年喺荃灣東亞返工又穿櫃桶底，有冇咁嘅事？<br>S：（有問必答的Suki忽然收起開朗笑臉，眼神也變得閃縮，但仍強裝鎮定回答）冇，有都唔會喺呢行繼續做落去，好多嘢唔需要解釋。<br>記：怕唔怕人紅是非多，陸續被起底？<br>S：冇預料反應咁大，我會驚，自己去參加呢件事，對自己負責任，唔係要影響到身邊自己工作及同事，我唔係明星、名人，唔使呢啲知名度，我只想過簡單生活。<br>記：同男友拍拖半年，見過家長未？會唔會搶閘做龍年新娘？<br>S：大家見過，我畀男友100分，希望佢都係畀我100分，我哋未咁快結婚。<br>另外，一班《盛女》工作人員、編導岑應及構思節目的陳志雲、參賽者Suki與男友，以及Florence日前一起飯敍，Florence更熱情地搭着工作人員，非常進取。<br>採訪：汪芷寧、比華利<br>攝影：陳志嵐</p><p>街訪：「Bonnie勢利港女」</p><p>盛女王Suki昨日出巡銅鑼灣，不少fans大讚她可愛但太瘦，也有觀眾彈Bonnie勢利，Florence也很惡頂。</p></body></html>