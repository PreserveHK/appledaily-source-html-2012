<html><header><meta charset="utf-8"><title>傳求婚成功陳豪、陳茵媺買家品好事近</title></header><body><h1>傳求婚成功<br>陳豪、陳茵媺買家品好事近</h1><p>陳豪（阿Mo）和陳茵媺（Aimee）拍拖一年，已達同居關係，有傳阿Mo趁女友生日送上求婚驚喜，女友一口答應，並計劃年底拉埋天窗。前日二人難得放假，便相約契哥麥長青（麥包）一家到赤柱食飯兼行家品店，阿Mo全程做跟得男友，陪Aimee買衫和從旁畀意見。提起婚訊，阿Mo面紅紅說：「遲啲先。」</p><p>陳茵媺早前在橫店拍攝無綫新劇《大太監》時，有徐榮和李中希做觀音兵照顧周到，雖然陳豪口口聲聲表示好放心，但女友這麼可愛，阿Mo當然要睇緊啲。有指陳豪在Aimee本月1日生日當天，專登在二人共賦同居的深井寓所預備浪漫晚餐，趁機向女友求婚，前日阿Mo又趁不用拍《金枝慾孽貳》，甘願放棄休息時間，陪女友買衫食飯。</p><p>夥麥包一家行街</p><p>前日下午五時許，記者接到讀者報料，指阿Mo和Aimee在赤柱行街拍拖。到場後果然見到阿Mo和Aimee與麥包一家三口在TheBoathouse餐廳食飯，他們選擇坐在二樓望海的僻靜處。吃到近6時，眾人離開餐廳，麥包與囝囝要求阿Mo幫手揸相機影合相，其間遇上一對影結婚相的新人，陳豪可能擔心近日盛傳他與Aimee結婚，怕惹來太多聯想，故避忌行快一點，一對新人只好拉着麥包合照。<br>阿Mo和Aimee似乎越來越有默契，穿上白色西褲戴黑白格仔帽的阿Mo，與白色外套襯黑色連衣裙的Aimee可謂襯到絕，當發現記者拍照後，二人雖保持一段距離，但同樣展露親切笑容，Aimee更貪玩伸出兩手扮鴨仔，難怪會到阿Mo心花怒放。之後一行五人由赤柱大街步行往赤柱廣場，在商場逛了一圈，之後進入一間賣雜貨的家品店，見阿Mo不停拿起杯子觀看，未知是否想為他與Aimee的家居添設新用具。<br>Aimee則爆發女人的驚人購物慾，揀完太陽眼鏡，又睇花花裙，心大心細時即呼喚男友幫眼給意見，最後由Aimee自己畀錢，沒有花阿Mo一分一毫，認真體貼。之後大夥兒到停車場取車，阿Mo透露早前與女友慶祝生日，談到結婚傳聞，他面紅紅說：「遲啲先。」是否很開心？他只說：「多謝。」然後阿Mo和Aimee便上了麥包的車子離開。</p><p>陳茵媺享受拍拖</p><p>記者事後致電Aimee，問是否特別返港陪男友？她說：「《大太監》已經拍完，之前喺橫店好凍，阿哥（麥包）話天氣好，建議去享受陽光，咁啱佢（陳豪）唔使開工，咪叫埋佢囉。」她透露還未計劃怎樣與本月16日生日、41歲的陳豪慶祝，她笑說：「冇呀，未諗。我13號就要開時裝新劇，所以要睇劇本。」問男友是否曾向她求婚？她說：「冇呢件事，我哋拍拖未夠一年，仲享受緊，滿意家嘅工作同生活。」<br>採訪、攝影：楊浩賢、朱志聰</p><p>話你知：藍色船屋拍劇熱點</p><p>陳豪和陳茵媺拍拖開餐的TheBoathouse（船屋餐廳），位於赤柱大街街口的轉角位置，樓高兩層，由於外牆以粉藍色為主，故也被稱為「藍屋」。該幢建築物已有數十年歷史，是赤柱的其中一個著名地標。餐廳佈置得甚有船屋feel，內有十艘帆船模型及多張航海照片外，燈具、擺設及窗戶都經特別設計，令顧客有置身船上的感覺。由於餐廳極具特色，也成為電影及劇集的取景地點，如陳茵媺和麥包主演的08年劇集《原來愛上賊》便在這裏取景，相信他們今次是舊地重遊。
</p></body></html>