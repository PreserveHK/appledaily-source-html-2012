<html><header><meta charset="utf-8"><title>爽人物：如花盛放五分一世紀</title></header><body><h1>爽人物：如花盛放五分一世紀</h1><p>周星馳名作《喜劇之王》臨時演員郭繼宗日前試圖輕生，揭電影人悲哀。別號如花的李健仁，擔任該片副導演，他生性坦然，香港電影衰落，他轉戰內地，仍吃得開。<br>李健仁甲組足球員出身，身形夠fit，加上多年來不乏同志追求，見盡求愛神態，一一用在如花身上，成為經典角色。屈指一算，如花「面世」二十年了，幾個月前內地廣告商仍找他扮女人，這口飯吃了五分一世紀，都多得昔日球隊鞭策之恩，同志們挑逗之德。<br>撰文：陳勝藍　攝影：陳家紹　胡堅</p><p>李健仁自小跟隨當電影攝影師的爸爸到片場做暑期工，參與了周潤發的《獵頭》拍攝，「原來打茄輪可以咁打！」年剛半百的李健仁憶述：「導演嗌cut，發哥照打，再嗌cut，仲打緊，我心諗，點解發哥咁鍾意打茄輪……個女仔咁靚，原來係關之琳。」發哥當真聽不見導演喊停？「大家都係男人，唔好講到咁明啦，咁靚女，畀我都打多兩媖啦！」<br>影圈複雜，爸爸反對他久留。「好簡單，你做記者，你想個仔做醫生定係記者？」中學畢業，先後加盟甲組球會愉園、流浪當守門員，師傅是「亞洲鋼門」仇志強，後來李健仁將所學轉授中學舊友周星馳，用在戲裏，「冇我點會有《少林足球》？」<br>23、24歲嫌人工低告別球壇，投身餐飲業。有次一名男警官光顧他工作的夜店，灌醉了他，送他到自己住所，放上睡床，警官脫得一絲不掛，但按兵不動，問：「我可以入嚟，同你一齊瞓嗎？」幸好仁哥酒醉三分醒，死守自己的龍門：「梗係唔得，我唔係㗎！」</p><p>一生被20男人追求</p><p>李健仁早婚，有三名子女，但不知何解他很得同志歡心，早年與周星馳到尖沙嘴新世界中心彎腰揀鞋，屁股朝天，惹來後面外籍男士挑逗。仁哥解釋：「可能因為我哋都係運動員（星爺習武），線條特別漂亮。」當下雙雙拔足狂奔，怎料鬼佬窮追，兩人逃到金馬倫道分道揚鑣，才「逃出生天」。他一生被廿幾個男人追求過，惟獨那次被追到要逃跑。<br>又有次李健仁與星爺赴美，他上機便睡，張口打鼾，不料身後一個日本男人酒醉尿急，走到他跟前解開褲頭。「阿星搵嘢掟佢，大鬧：『做乜X嘢！』佢見到個人躭住支炮向住我個嘴！」仁哥立時驚醒，「好彩阿星救番我，救命之恩，我low angle剛剛望到（對方那東西）！」<br>後來周星馳將他帶回影圈，由場記做起，未幾更從幕後走到幕前。1992年發生很多事，克林頓當選美國總統、鄧小平南巡講市場經濟、簡東拿加盟曼聯、如花面世。話說周星馳到北京拍《武狀元蘇乞兒》，李健仁隨隊觀光，星爺拉着他：「幫幫手！」將他推入化妝間，出來已變醜婦。<br>「這是北京嘅第一次，《武狀元蘇乞兒》嘅第一次，如花嘅第一次」。李健仁模仿同志的媚眼，加上運動員的身形，用在醜婦角色上，「有柔性，有剛性，剛柔並重，有臀部優美嘅線條，又有肥婆開心嘅表情！」<br>之後拍攝《唐伯虎點秋香》，他的角色依然無名，只叫橋頭女人。到了《九品芝麻官》導演王晶才賜名如花，李健仁當下有若觸電：「不是橋頭女人，不是醜女人，終於王晶導演畀咗我一個名字！成奎安是大傻，好容易記，發哥是Mark哥，一個藝人冇自己嘅character，冇自己嘅名字，你根本去唔到某個位置。」</p><p>「女人以我為榮」</p><p>球場上的掌聲，未及電影院裏的喝采，「（觀眾）一見我出場就震動，笑，拍手掌，我好意外，咁肉酸點解鍾意？（真面目）咁靚仔又冇人鍾意，犯賤！」鄭中基承認學他扮女人；梅艷芳在《胭脂扣》裏也叫如花，生前自言不及李健仁深入民心。<br>「好多女人以我為榮，我咁醜樣，她們一定覺得自己靚過如花，所以我咁受歡迎」。他多謝星爺栽培：「佢令電影界有個叫如花的朵（名字），方便工作，做幕後有人信我，家在內地工作比較方便，所有老闆都睇我們嘅戲長大。」<br>後來香港電影式微，仁哥開設「如花店」售賣名牌手袋，常到歐洲走水貨，順道觀賞球賽。2003年沙士，兩間舖經營十一個月內客人水盡鵝飛，埋單結業賠200多萬元，他經此一役信了耶穌基督，並重操電影故業，還清債務。當年他在北京第一次扮女人，近年李健仁在北京當製片，明年將首次執導。女人嘛，他會一直扮下去。</p></body></html>