<html><header><meta charset="utf-8"><title>隔牆有耳：<br>事頭婆愛駒勾起集體回憶 - 李八方</title></header><body><h1>隔牆有耳：<br>事頭婆愛駒勾起集體回憶 - 李八方</h1><p>噚日係一年一度香港國際賽嘅大日子，有好多唔係馬迷嘅朋友今年都會留意呢項賽事，事關贊助商除咗請郭富城同琦溫絲莉做頒獎嘉賓之外，喺馬場上仲奏起咗英國國歌《God Save The Queen》，之後又有前事頭婆英女皇隻愛駒「嘉登行宮」（Carlton House）出場，令到唔少馬迷掌聲如雷，勾起親英集體回憶。</p><p>夏佳理馬仔爆冷勝出</p><p>噚日四場國際賽，其中一場香港瓶，由馬會前主席夏佳理名下嘅「紅色禮物」爆十倍半冷勝出，之但係呢隻「紅色禮物」並唔係以香港代表身份出戰，而係以英國代表身份參賽。由於佢係英國代表，所以頒獎禮後銀樂隊奏起咗已經冇聽好耐嘅英國國歌《God Save The Queen》，所以現場有好多馬迷報以一片歡呼聲，簡直就係另一種香港人嘅集體回憶。唔知陳佐洱見到呢一幕，會唔會覺得心痛，又或者嬲到老屈馬迷搞港獨呢？</p><p>到咗第八場戲肉香港盃就更加精采，因為英女皇隻愛駒「嘉登行宮」有份出戰，如果贏嘅話就精采咯！點解？事關呢場嘅頒獎嘉賓係特首狼振英。若果「嘉登行宮」跑出，咁到時就會由狼振英頒獎畀事頭婆嘅愛駒，仲要齊齊企響頒獎台上聽英國國歌㖭呀，真係諗起都覺得好精采！<br>可惜「嘉登行宮」只跑第六，在場馬迷冇機會親眼目睹喺狼振英面前奏起英國國歌呢一幕嘞！不過英女皇都有番三十萬獎金落袋！<br>mailto:pf_lee@appledaily.com</p></body></html>