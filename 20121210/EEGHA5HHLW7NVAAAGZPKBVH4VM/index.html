<html><header><meta charset="utf-8"><title>渡橋影相被屈錢　<br>士多東主索登橋費　疑霸官地圖利</title></header><body><h1>渡橋影相被屈錢　<br>士多東主索登橋費　疑霸官地圖利</h1><p>【本報訊】電影公司、電視台出外景拍戲，被有勢力人士強索陀地費偶有聽聞；最近此情況竟然出現在模外拍活動，以至拍攝婚紗照的新人身上。烏溪沙一條飽覽吐露港美景的渡橋，數年前開始被毗鄰士多東主以「私人土地」為由霸佔，最初只向拍照者索取十數元「登橋費」，近期卻上漲數百至數千元。惟資料顯示士多東主有霸官地做生意之嫌，地政總署已展開調查。<br>記者：黃學潤　陳偉雄　周子惇</p><p>位於馬鞍山烏溪沙碼頭不遠的長徑村，因為村內建有一條能飽覽吐露港靚景的渡橋，成為龍友私影模以至新人拍攝婚紗照的勝地。惟近年毗鄰渡橋的「堯記士多」東主卻揚言該處為私人土地，市民欲登橋拍照，就要繳交登橋費。<br>消息人士稱：「其實士多老闆4年前已經開始收錢，當時只收十幾元，冇人出聲，當係保養同打掃費囉。但今年開始獅子開大口，每次最少收200元甚至更多，唔畀就冇得影，根本同收陀地冇分別！」<br>《蘋果》到長徑村視察，發現木橋位置豎起告示牌，寫明「未經持牌人同意，嚴禁進行拍攝活動，違者後果自負」。該木橋長約40米、闊1米，雖然橋底有多幅石屎牆支撐，但橋面只是破舊木板，安全成疑。<br>記者自稱電影公司職員到士多問價，自稱堯哥的老闆揚聲說：「上橋拍嘢梗係要畀（錢）喇！時間唔長的話，求其畀300元利是啦。」堯哥聲稱木橋由他親手建造，已經存在45年，收錢理所當然，反正不少男女上橋都是為拍婚紗照，所給的都是「開心錢」，「大家開心啫」。</p><p>拍婚照每小時100元</p><p>此時，一輛七人車駛至，原來是已預訂時間拍婚紗照的新人。女化妝師帶伴娘坐在士多整理頭髮後，便將200元交給士多老闆。當眾人走到渡橋拍照，兩名少女正坐在橋上聊天，堯哥隨即醒目地吩咐士多女夥計道：「搵人叫佢哋走喇，阻住我哋做生意！」出面下逐客令。<br>該女夥計向記者透露收費定價，拍攝物件硬照最便宜，每小時僅50元；婚紗照每小時收100元，私影模則收200元。拍劇時間較長，索價可達5,000元，「早兩日港台搵女歌手林二汶嚟拍劇，一樣要畀錢上橋」。據估計該士多單憑徵收登橋費，每月起碼可賺到一萬多元。</p><p>渡橋非地署所批位置</p><p>日前記者表明身份到士多查問，堯哥和一名四眼男子即發火爆粗說：「呢條橋係我起嘅，個個企上去影相容乜易冧，我每年都用幾萬元修補㗎！都係收返維修費啫。」堯哥並出示差餉單，以及地政總署發出的範圍圖則（包括士多和木橋），欲證明該處屬私人地方，收錢有理。<br>然而翻查地政總署紀錄，該渡橋雖然於1973年獲當局發牌批准建造，但並非現有位置；而渡橋所在範圍，除官地外理應再無其他建築物。地政總署回覆本報稱，會派員調查是否有人利用官地濫收費用，再按法律意見採取適當行動。</p></body></html>