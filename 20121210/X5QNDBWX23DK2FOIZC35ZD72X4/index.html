<html><header><meta charset="utf-8"><title>13％交81％ - 左丁山</title></header><body><h1>13％交81％ - 左丁山</h1><p>十一月三十日本欄提及美國富翁及普通人嘅稅率（平均數），一位讀者來郵話自己係美國公民，交稅嘅稅率高於文中所述數字，要求提供美國稅局嘅報告。左丁山該文源於一篇報CNN或CNBC報道，但原文唔知去咗邊，上網搜查，一時之間搵唔到，請讀者自己上網搜尋。美國稅法十分繁複，海外公民另有AMT稅項，計到你煩，故此稅率人人不同，不可一概而論。每年到咗報稅時間，就有唔少揸綠卡嘅朋友想話放棄綠卡，算鬼數，不過睇吓陳光誠新聞，又覺得要有一卡傍身，心裏十分矛盾。<br>香港人交稅情況又點呢？財政司司長曾俊華在十二月三日上立法會滙報經濟情況，向樓市潑冷水，不說也罷，財經事務及庫務局常任秘書長謝曼怡向立法會講公共財政，其中有提到香港人交稅情況，反而值得一講，根據謝曼怡PowerPointt資料，香港有一百五十二萬一千名納稅人（按：最新就業人數約三百七十六萬人，即係話有過六成人唔使交稅），在2010/11財政年度，百五萬名納稅人交薪俸稅共443億元，佔政府收入總額嘅12%，平均實際稅率係8.1%，真係幾低㗎，恨死歐美人士！稅率隨每年收入總額上升而上升，譬如每年收入十萬八千至十五萬元嘅納稅人，平均實際稅率係0.3%，收入在三十萬元以上嘅，係4.9%，一百五十萬至三百萬嘅，稅率係14.2%，幾合乎累進制原則。除稅率之外，高收入者交嘅稅款亦係最高，二十萬個納稅人（佔納稅人總數13%）所交嘅稅，佔政府總薪俸稅收入之81%，呢二十萬位納稅人頂起不止半邊天，千祈唔好移民走人呀！<br>睇呢啲數字，唔覺得本港稅制有乜唔妥，高收入人士交稅率最高，交稅款最多，所得之政府派糖及津貼最少，從不投訴，算唔算公道呀？由此想起，若長者生活津貼（特惠生果金）無資產審查，呢二十萬位納稅人年過65歲之後，一樣可以申領，對年輕納稅人又公唔公道呢？政府用錢要審慎，唔好左派右派，慷納稅人之慨。澳門年年派錢，係慷強國人賭徒/貪官之慨，有「劫富濟貧之義」，香港則無此奢侈！</p></body></html>