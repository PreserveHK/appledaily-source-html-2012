<html><header><meta charset="utf-8"><title>大陸通行正：陽澄湖親身揀大閘蟹</title></header><body><h1>大陸通行正：陽澄湖親身揀大閘蟹</h1><p>翻 開報章，有說大閘蟹豐收價錢跌，又有謂陽澄湖一蟹難求，究竟邊樣至真呢？今次飛到陽澄湖，直擊實況如何。養蟹戶楊國偉帶我們到湖中觀察蟹的情況，原來大閘蟹剛剛脫了第19次殼，快將到最肥美的階段。老饕，心動了嗎？<br>記者：藍兔地<br>攝影：亞方太郎<br>模特兒：Jennifer@Pure Models</p><p>久聞陽澄湖大名，但總以為湖很小，誰知，一望無際，有18萬畝。水的顏色略帶灰，但很乾淨，沒有半點臭味。見到蘇州市陽澄湖大閘蟹行業協會副會長楊維龍，當然要追問今年的產量，「家養蟹戶得1,800個，同湖的比例是17%，水質又保持不變，預計今年的產量有2,300噸，比舊年稍稍多少少。」原來自02年政府拆網，規管養蟹戶的數量，嚴禁投擲飼料後，水質改善了不少，蟹量亦穩定下來。<br>大閘蟹其實周圍都有，為甚麼陽澄湖的蟹特別矜貴？「大閘蟹在鹹淡水產卵，陽澄湖係長江入海口第一個淺水草型湖泊，所以大閘蟹特別多。而且陽澄湖水草多、湖底硬，產出的蟹特別壯健。」大閘蟹多運來香港，更有獨特的選秀賽，「將大堆大閘蟹放埋一齊，再打斜放塊玻璃，幾乎只有陽澄湖蟹可以行到上玻璃，上到去嘅靚蟹就會運去香港。」現在中國內銷強勁，假蟹橫行，在香港要找正宗陽澄湖蟹很困難，不過不用沮喪，我們可以招積地飛到蘇州市陽澄湖，親自揀蟹。蟹農湖八鮮獨家為蘋果讀者舉辦大閘蟹團，屆時將可免費遊湖參觀大閘蟹場，選購大閘蟹。</p><p>UFO飛落湖</p><p>湖八鮮總經理楊國偉帶我們乘船出海，並告訴了我食蟹第一人的故事，相傳江河湖泊中有大甲殼蟲、鼓背青殼，會夾傷人，人稱「夾人蟲」。大禹派巴解到江南督工治水，夾人蟲不斷侵擾工程，巴解看準夾人蟲的特性，想出沿城邊掘溝灌熱水的方法。夾人蟲紛紛燙死，卻發出誘人鮮香。巴解好奇，掰開甲殼，香味更濃，嚐了一口，驚為天人，從此夾人蟲頓變美食。人們為紀念讚頌巴解，在「解」字下加上「虫」字，命名蟹。<br>故事說完，剛好來到位於陽澄湖西湖的蟹場。雖說是湖，但風浪頗大。進入漁場，楊總拉起魚網，看到一隻隻蟹在網內活潑地爬來爬去，令人輕奮。隨即，我看見令人O嘴的一幕──飛蟹，蟹像UFO一樣在半空中飛。楊總解釋：「我哋要觀察蟹的情況，每次換殼蟹都會變大，蟹脫完第19次殼，就差唔多食得。捉上來的蟹會逐隻親手驗，太細隻的會拋番落湖。」<br>合格的蟹則會運到蟹場，按重量性別分置不同木箱。「養蟹養咗19年，當中有好多困難，你睇呢個箱好簡單，其實係實驗成果。以前唔知蟹活動能力咁高，個箱已經有大半個人高，但佢哋都爬到出去，唔見一大截。後來加塊白色硬布，咁至阻到佢哋爬走。」漁民捉蟹可謂手到拿來，跳到箱中，隨手便可替客人捉蟹。「今年蟹有新的認證標籤，每隻蟹有個別ID，背面有湖八鮮字樣。」要留意的是，9月22日是今年陽澄湖大閘蟹開捕節，當晚一眾蟹農會協商定價，「法例規定呢日之前唔可以捕蟹，如果太早有蟹賣，那些會是假蟹。」</p><p>湖八鮮大閘蟹團（每團十人）<br>日期：10月20日及11月17日各1團，3:00pm-5:00pm<br>行程：乘船遊陽澄湖、觀看捕蟹、講解大閘蟹生態及參觀蟹場<br>買蟹或報團：3480 6655聯絡負責人May<br>價錢：乘船免費。今年香港亦首次引入此品牌的蟹售賣，48小時內到貨，公母同價，5両至5両半售$250/隻，5両半至6両以上則售$300/隻。同時參加團及在蟹場購買大閘蟹的話，可獲八折。<br>上下船位置：葫蘆島生態園碼頭<br>交通：由上海浦東機場乘的士到葫蘆島，約2個半小時（機票自費）</p><p>蟹肚放薑添香氣</p><p>客人挑蟹後，可自攜到碼頭附近的餐廳加餸，加工費每隻約收￥20。正向碼頭的餐廳門面較佳，可惜當晚我們落船已八時，部份餐廳已關閉，只能去碼頭後方的金澄食府。當地人最愛的大閘蟹經典吃法是清蒸，把紫蘇葉放進水中，再把生薑放在蟹肚上蒸，吃時配上薑汁醋及陳釀花雕黃酒。另外亦流行啤酒煮蟹法，先放蟹進水中，水量要蓋過蟹，水滾後再煮10至15分鐘，起鍋前把半杯啤酒倒入，滾就熄火食得。「除咗放醋、薑末、糖，講究啲可以放山楂或檸檬汁。」楊總教路。<br>餐廳主打的蘇州菜，必吃的有醬爆螺螄，螺螄是陽澄湖出名的海產之一，亦是大閘蟹至愛。不過螺螄比尾指頭還小，吃時要有技巧，先吸去尾端的汁，才能啜出螺肉，很鮮美過癮。夠膽嘗新，不妨一試奧味尖嘴鳥，看來像乳鴿，味道則似牛肉乾，很奇異。</p><p>金澄食府<br>電話：（86）512-6590 6777<br>地址：蘇州相城區太平鎮葫蘆島芙蓉生態園3號</p></body></html>