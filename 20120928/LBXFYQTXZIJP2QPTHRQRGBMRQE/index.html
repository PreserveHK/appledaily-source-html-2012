<html><header><meta charset="utf-8"><title>逾百明星高球場較量<br>靚太伊娃揮棒攻海南島</title></header><body><h1>逾百明星高球場較量<br>靚太伊娃揮棒攻海南島</h1><p>美國隊長、綠燈俠、教父下月殺到海南島！<br>觀瀾湖明星高球賽10月中舉行，近日過百明星名單曝光，陣容比首屆更強勁。布斯韋利士（Bruce Willis）、影帝艾德烈邦迪（Adrien Brody）、靚太伊娃隆歌莉亞（Eva Longoria）外，新婚的花邊教主碧琪麗芙莉（Blake Lively）和綠燈俠老公賴恩雷諾士（Ryan Reynolds）也會拍住拖去中國，和朗拿度、姚明等齊齊打波。</p><p>在海南島海口舉行的「觀瀾湖世界明星賽」，2010年首次舉行時，當時嘉芙蓮薛達鍾絲（Catherine Zeta-Jones）代替患癌的老公米高德格拉斯去海南島，而英國男星曉格蘭特（Hugh Grant）更首次登陸中國，和八金飛魚費斯（Michael Phelps）一齊打波，哄動一時。</p><p>艾德烈榜上有名</p><p>今年賽事落實在下月19-21日舉行，而近日嘉賓明星名單也終極曝光。今年星級球手嘉賓上百人，當中明星包括金像影帝、剛拍完《一九四二》的艾德烈邦迪、布斯韋利斯、《教父3》男星安迪賈西亞（Andy Garcia）、《靚太唔易做》伊娃隆歌莉亞、《美國隊長》男星基斯伊雲斯（Chris Evans）等。今個月新婚的《花邊教主》碧琪麗芙莉和《綠燈俠》老公賴恩雷諾士，也會婚後第一次去中國，順手度蜜月。</p><p>甄子丹代港出戰</p><p>中港台明星葛優、陳道明、甄子丹、黎明、李玟等都會出席，而體壇名人也星光熠熠，除姚明和李寧外，泳界有飛魚費斯，足球方面則有朗拿度、7屆桌球冠軍史提芬亨特利（Stephen Hendry）等。眾星主要出席19日的明星賽及為聯合國兒童基金會籌款的慈善晚會，一眾明星會在18日開始陸續抵達。<br>採訪：林妙萍</p></body></html>