<html><header><meta charset="utf-8"><title>拍外景畀面法拉<br>躁狂吳鎮宇收火有偈傾</title></header><body><h1>拍外景畀面法拉<br>躁狂吳鎮宇收火有偈傾</h1><p>【中環蘭桂坊】<br>吳鎮宇最近被傳拍攝無綫新劇《衝上雲霄II》時經常躁狂鬧人，但前晚佢同陳法拉為新劇拍外景時，全程表現得相當親切，同法拉以及工作人員有傾有講，唔通因為同法拉相熟，所以畀面法拉？</p><p>約定11月打野戰</p><p>鎮宇09年同法拉喺電影《Laughing Gor之變節》中飾演兄妹，今次佢哋喺無綫《衝上雲霄II》再度合作，自然駕輕就熟。鎮宇前日同法拉喺中環蘭桂坊拍《衝》劇外景，鎮宇下晝五點已經去到現場，因為未夠鐘開工，鎮宇就同助手先去翠華茶餐廳醫肚，食到夜晚七點就同法拉埋位開工。<br>前晚劇情講述情歸鎮宇嘅法拉同鎮宇喺街邊吹水，法拉講幾講想走人，鎮宇就拉住法拉叫佢唔好走。呢個鏡頭前後拍咗幾次，唔使20分鐘就搞掂收工。拍攝期間鎮宇唔單止同法拉，仲有工作人員有傾有講，而且有唔少途人搵鎮宇合照，鎮宇都完全冇托手踭。<br>另外，法拉噚日喺銅鑼灣為一時裝品牌新店開幕擔任剪綵嘉賓，問佢幾時同張智霖為《衝上雲霄II》去法國拍打野戰場面，法拉話：「11月，我見到劇本都有少少嚇親，要少少心理準備。」法拉話唔使同男友申請，始終電視尺度有限。<br>採訪、攝影：楊浩賢、黃曉程</p></body></html>