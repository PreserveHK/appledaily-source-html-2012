<html><header><meta charset="utf-8"><title>下月20日擺酒有預法拉諸葛婚禮活佛加持</title></header><body><h1>下月20日擺酒有預法拉<br>諸葛婚禮活佛加持</h1><p>諸葛紫梓（Marie）下月20日和Neway細少薛嘉麟在會展擺酒，她昨日指會搞佛教婚禮，將請來活佛為自己及來賓加持，至於早前寸她小產的陳法拉，坐男家定賓客席，Marie表示不知安排。</p><p>意國品牌Fendi昨日在上環開騷，配合2012春夏的瘋狂理性女教師主題，大會將騷場佈置成實驗室，更有白袍教師打扮的侍應生拿着test-tube飲品，徐濠縈、何超儀、謝婷婷、諸葛紫梓和姚予晴等到場睇騷。</p><p>機票食宿全包</p><p>Marie下月20日在會展結婚，外傳她以大紅花轎抬入場，婚禮花費800萬，她說：「未計數，唔知幾多喎，乜都未度，老人家開心，我就開心。」她謂忙於揀主題、設計請帖，更要包機票、酒店安排親友來港，忙個不停，她說：「好多人想嚟，我想減少啲人數，會展最多擺150圍，家未定到。」她謂婚禮以佛教儀式舉行：「師傅聯波活佛會嚟加持，幫所有人加持。」可會親自派帖給陳法拉？她說：「會通知佢。」<br>至於法拉坐男家還是賓客席，Marie則表示不知情，上次法拉笑着寸她小產，她表示事發至今沒接過法拉電話，Marie說：「不過我冇嘢㗎，我哋冇不和，可能佢休養緊啦，希望佢快啲好番。」Marie又表示下月才開始停工，更要度時間去影樓影婚紗相，又晒幸福感覺薛家上下落手落腳幫手搞婚禮。<br>徐濠縈周日跑完馬拉松，前晚與謝霆鋒和狄波拉在家中「馬拉松晚餐」，暱稱「ChefNicNic」的霆鋒炮製酥皮火腿磨菇焗牛扒、心太軟等，徐濠縈大讚：「色香味俱全，又靚仔到咁，佢同拉姑兩個煮吓食吓傾吓，大家食到今朝7點。」</p><p>霆鋒睇片學廚</p><p>徐濠縈大讚霆鋒廚藝之餘，更暗寸林峯：「亞太區最chok廚神，一定chok得好過林峯，直情係chok住出世。」至於霆鋒透露Lucas要求父母復合，徐濠縈就表示沒八卦。同場霆鋒胞妹謝婷婷，則爆哥哥在YouTube看片學廚，無師自通。<br>採訪：盧妹<br>攝影：陳慧安</p></body></html>