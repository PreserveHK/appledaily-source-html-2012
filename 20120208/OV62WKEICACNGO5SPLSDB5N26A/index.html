<html><header><meta charset="utf-8"><title>大橋費用高 - 左丁山</title></header><body><h1>大橋費用高 - 左丁山</h1><p>發展局局長林鄭月娥果然係硬將一名，把口好打得，聲言以後啲官地招標時，一定不賤價賣地，賣唔出（即流標）嘅話，情願考慮將啲地用來起公屋或居屋，都唔益地產發展商。其實冇話益唔益嘅啫，發展商睇淡嘅話，標價自然低，無志在必得嘅決心，即係話投到有得諗，投唔到都冇所謂，既然如此，政府用嚟起居屋或公屋，好呀，好到極，足以證明特區政府決心維持高地價政策，具托市作用。不過娥姐係唔係講得出做得到呀？如有九肚山或歌賦山豪宅地投標賣唔去嘅話，娥姐肯轉作公屋用地嘅話，好多人願意選佢做特首，佢最好在2017年參選。<br>娥姐之硬淨作風，不少人領教過，例如最近港珠澳大橋連接人工島一段工程，招標流標，建造業界就被召到政府談話，聲言佢地嘅投標價太高，政府不能接受，要重新嚟過，務請減價咁話。政府賣地，價錢要高，入標價低，情願唔賣；政府工程招標，價錢要低，入標價高得滯就推倒重來，重新招標。官員訓話之後，仲立即向相屬傳媒放風，話價錢高係盧婆婆申請司法覆核之後遺症，與政府規劃程序無關，傳媒又搵唔到投標者問個究竟，事實上即使搵到，有份投標嘅承建商又點敢講說話呢？故此報章上只刊載官員放風之言。</p><p>做咁大工程，香港本地建築公司在財力上與技術上皆有所不逮，根本唔敢落標。上星期在馬場遇到一位建造界人士，佢話現時最大嘅基建工程只有法資、澳資、英資與國企膽敢落標，本地建造商情願做吓馬路維修、屋宇維修就算咯，因此可以落標嘅公司只有三幾間，大家嘅落標價錢不會相差太遠，好難有一間突然平幾十億元嘅，因為大家都知道香港缺乏工人，工資高，建築材料價格係公開嘅，同行個個識計數，百幾億工程費用，幾個投標者嘅落標價格差距在十億元以內。目前香港有所謂十大基建上馬，扯得工人與材料好緊，娥姐手下個個緊張到極，驚住啲工程會delay及costoverrun。難得娥姐仲要去為一個99.9%香港人未見過嘅何東花園講保育，可能涉及數以十億元計嘅賠償！一邊㩒住建造商為工程費用慳番十幾二十億啫，另一邊就講緊可能賠幾十億元俾人（但業主話咗唔想要政府錢，只想有發展重建權利），建造商真係想喊幾聲。</p></body></html>