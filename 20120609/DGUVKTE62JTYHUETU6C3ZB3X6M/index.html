<html><header><meta charset="utf-8"><title>政治助理不吸引 - 左丁山</title></header><body><h1>政治助理不吸引 - 左丁山</h1><p>下任政府之架構改革方案，是否通過，還是未知數，相信在建制派強力護行之下，在立法會通過係有驚無險格，最後可以通過，但是否趕得及在原先計算嘅六月二十日通過，又未必肯定。雖則如此，據報有一千一百人申請做新政府嘅副局長以及政治助理。坦白講，副局長有月薪二十二萬元，對一般商界及專業人士有吸引力，申請者眾，不必驚奇，但政治助理方面，人工唔再係十二萬元咯喎，而係每局只有十萬元，局方可聘請一至四五位政治助理，譬如有四位，每位月薪二萬五千元，不過不失，對大學畢業生嚟講，唔算係一份真正筍工。<br>聽講一啲政策局唔想請咁多位政治助理，只係想請一啲有專業知識嘅三十幾歲人士，可惜呢，以後人工大減，呢類人未必願意做，例如財經事務及庫務局嗰位政治助理伍女士以前係美林證券僱員，人工有番咁上下，以後政助月薪上限只係十萬元，左丁山好懷疑伍女士會唔會肯繼續做下去，相反，食衞局政治助理陳智遠未入政府前，月薪只有兩萬幾，佢就無所謂啦，有得留任應該高興咯，但高永文（疑似新局長）或者另有打算呢！<br>申請做副局長，篩選比較容易，第一個回合就會肥咗好多人，反而政助方面，位位差不多，如果真係要揀，非內定，遴選委員會有排煩，邊度可以在七月一日前下決定呀！外國嘅政治助理通常會做幾年，累積經驗就會走去競選州議員，逐步邁向眾議院、參議院之路，或者係轉行做政治公關、政治遊說（lobbyist）搵真銀。香港政治助理如有心從政，競選路途遙遠，做說客極難，似係走入職業死胡同，叫做過吓癮，學番啲政治經驗就算嘞，不必期望太高；大學畢業生做兩年M.T.，有望升做VP咯，做五年政治助理，出番嚟還是重新起步，人工高到十萬元就話啫，兩萬幾三萬一個月就制唔過！</p></body></html>