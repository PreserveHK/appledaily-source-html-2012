<html><header><meta charset="utf-8"><title>蘋機會：摩記錶Link全身　聽歌收Call</title></header><body><h1>蘋機會：摩記錶Link全身　聽歌收Call</h1><p>香港人生活緊張，連做運動跑吓步，都總有一堆同事或朋友不停Call你。好彩摩記新出一款運動手錶MOTOACTV，佢不單有齊步速計、GPS等分唇，更巴閉係將手機、藍芽耳機串埋一齊，遇着Message或來電，舉吓隻手就知重要性有幾高，唔怕打擾你運動雅興同節奏。<br><br>記者：陳國輝<br>攝影：潘志恆<br>Model：Cupid@GME淘女郎</p><p>舉舉手便知來者何人</p><p>每個人嘅鍛煉習慣各有唔同，或者你穿上背心短褲，一身輕便，就可立即於起步點上出發。但我比較貪心，每次練習粒幾鐘，均特別喜歡配戴手機Armband，一邊播放MP3音樂，一邊慢步跑。驟眼睇，起初以為MOTOACTV只係運動型智能手錶，點知「機肉」可拆出，再裝上同系嘅運動產品，例如專用Armband，穿上手臂輕便之餘，紅黑色設計仲勁襯，睇嚟摩記有心染指Sport界喎。<br>收集運動數據嘅錶周街都有，而MOTOACTV最突出賣點係「連接中樞」，可Link起Android手機同藍芽耳筒，再將所有SMS、來電顯示喺手錶度，一睇就知乜人搵過你，有需要嘅話，仲可透過藍芽Handsfree即時對話，方便我呢種要一路運動一路聽歌嘅人，完全唔使停步慢慢覆Call咁無癮。</p><p>Android餡Apps助達標</p><p>咪以為MOTOACTV必須連接其他配備先可發揮功效，佢除咗係一款電子計時器，仲係內置8GB記憶體嘅Android配件。計我話用嚟聽歌就最掂，皆因1.6吋屏幕只適合顯示簡單操作介面，複雜啲好似上網、睇片就咪搞喇。作為運動裝備，當然唔少得GPS功能，當你啟動跑步程式後，手錶會隨住你所完成嘅路線，規劃出一幅地圖作為參考，並且就距離、地勢高度等數據，幫你分析消耗咗幾多卡路里，等你有明確目標。</p><p>駁機超方便<br>AndroidPhone</p><p>試用HTCOneXL連接到MOTOACTV，證明唔同牌子Android手機都Link到。實地一試，手機收到SMS時，手錶幾乎同一時間有提示，堅快！</p><p>黑超內藏藍芽耳筒</p><p>經藍芽接駁到手錶，便可聽歌或接收來電。E3雖屬單聲道耳筒，不過隱藏喺太陽眼鏡內，型好多。</p><p>MOTOACTV</p><p>系統：AndroidOS<br>屏幕：1.6吋防刮玻璃<br>主要功能：內置8GB記憶體、鍛煉程式、藍牙4.0、FM收音機、MP3播放器<br>體積：46×46×9.6mm　<br>重量：35g<br>查詢：Faze（22734478）</p></body></html>