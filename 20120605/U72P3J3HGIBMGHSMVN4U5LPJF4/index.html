<html><header><meta charset="utf-8"><title>是否壟斷隨口噏 - 左丁山</title></header><body><h1>是否壟斷隨口噏 - 左丁山</h1><p>昨日講及一位中大教授照抄孫明揚局長語言，指教科書市場「扭曲」，書商「壟斷」，其實一兩張報紙社評亦係隨意引用，至於何謂「扭曲」、何謂「壟斷」，就闊佬懶理，可見作者思想懶惰！有理性，有思維、有邏輯嘅作者都會間中出現嘅，例如「蘋果」蔡東豪。日前蔡東豪在「蘋果」詳論TVB與免費電視發牌，寫到出火：「我都係市民，我發火了，唔好再拖，快點發牌」，蔡氏宗親子強就在明報回應：「大家都對TVB的霸權忍受夠了！」<br>碰啱呢輪立法會討論競爭法，據講政府好想好想在現屆政府落任前，完成競爭法立法程序，商務及經濟發展局局長蘇錦樑拼命在幕後拉票，當係曾特首任內政績之一。其實曾特首被梁唐競選殃及，俾神通廣大人物大爆特爆私家秘料，聲望大受打擊，欲哭有淚，人未走茶已涼，富豪商家爭相與候任特首串門子，睇起嚟曾特首似乎已無心做事，蘇局長仲係搏緊命，大概與有得連任有關。<br>「競爭法」顧名思議要反壟斷，提高競爭，苟如是，曾特首與行政會議為甚麼遲遲不肯發出免費電視牌照？TVB嘅論調幾離譜，指增發牌照會損害經營者利益，不排除採取法律行動，阻止政府發牌，香港法庭如果肯受理兼且最後判TVB勝訴嘅話，會轟動國際。TVB在香港免費電視市場一台獨大，視亞視如無物，收視率與廣告收入佔市有率可能高達八九成，他日競爭法實施之後，有人向競爭委員會投訴嘅話，怎麼辦？蘇錦樑局長現在敢唔敢講一句：TVB壟斷？<br>相形之下，教科書市場，起碼有十幾個書商仍在競爭，但教育局局長就指書商扭曲市場、書商壟斷市場，豈非笑話？唔怪得獅子山學會皮蛋王認為政府講甚麼競爭壟斷，只是為了政治需要，不惜違反個人知識，十分虛偽。左丁山當然支持增發電視牌照，無論收費還是免費，任何人有興趣攞牌嘅話，如在能力範圍之內，咪俾牌佢囉，如果因此而產生電視台倒閉事件（例如七十年代嘅佳視），由得佢啦，關人乜事，投資者要自負虧損責任嘅啫。可嘆者，特區政府恐怕係受到某方壓力不敢發新牌，無視TVB一台壟斷，但眾多書商冇人照，於是政府就亂駡佢地壟斷囉。</p></body></html>