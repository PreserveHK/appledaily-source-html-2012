<html><header><meta charset="utf-8"><title>隔牆有耳：<br>TVB有條恐同方程式 - 李八方</title></header><body><h1>隔牆有耳：<br>TVB有條恐同方程式 - 李八方</h1><p>被喻為兩代愚民製造廠嘅TVB，咁多年嚟靠「多角戀」、「爭產」同「家庭內訌」三條拍劇formula無限復活維生，但有同志團體揭發喺呢三條戰線之外，仲有一條同志「相戀→分手→爭執→一方錯殺另一方→為掩飾真相殺知情者→被主角揭發」嘅方程式，同志唔係精神錯亂嘅人，就係淫亂放蕩嘅色魔，再唔係就係有反社會人格嘅變態殺人狂。吓！乜TVB總經理李寶安唔係好憎低俗嘅咩？</p><p>三成同志角色殺人或被殺</p><p>女同學社早前派出成員以身犯險，冒住被洗腦嘅危機翻睇過去30年嘅無綫劇集，結果點算到由1975年至今，有70部劇集出現過同性戀角色，其中42部，即係60%有抹黑同志；31%同志角色會殺人或者被人殺，可以列入「同志友善」類別嘅只得9部。<br>調查員又發現，啲編劇為咗唔想辜負一眾師奶觀眾想睇大團圓結局嘅期望，成日安排同志攣攣吓變直。<br>女同學社分別揀咗各6套「恐同」同埋「同志友善」嘅劇集出嚟，畀網民一人一票投選，結果《巴不得媽媽》入面嘅蘇基最得民心，其次係講有同志喺荷蘭結婚嘅《愛．回家》，同埋阿媽幫囡囡追女仔嘅《心理心裏有個謎》。最不受歡迎嘅就係《衝呀！瘦薪兵團》，主角之一阮兆祥排擠疑似同性戀租客；跟住就係同志又殺人又易服嘅《談情說案》，仲有講主角因為被強姦而企圖變性但冇變到，到後來又係變咗殺人犯嘅《仁心解碼》。<br>八方近年來都戒咗睇電視劇，不過唔知近來為咗免費電視牌同政府反晒面嘅魔童聽到呢個調查結果，會唔會對以後拍劇多咗啲inspiration呢？<br>mailto:pf_lee@appledaily.com</p></body></html>