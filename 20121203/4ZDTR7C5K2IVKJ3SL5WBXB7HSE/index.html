<html><header><meta charset="utf-8"><title>隔牆有耳：<br>夢熊玩自爆　為米字旗游水來港 - 李八方</title></header><body><h1>隔牆有耳：<br>夢熊玩自爆　為米字旗游水來港 - 李八方</h1><p>經常語出驚人嘅「梁粉」劉夢熊，出席公民黨嘅街頭論壇講香港大陸化，大批反共嘅阿伯雲集街頭同Dream Bear罵戰，Dream Bear自爆當年由大陸偷渡嚟香港，皆因鍾意米字旗下嘅香港有自由、有法治，言下之意即係暗踩中國兩樣都冇。<br>Dream Bear自爆話，1973年佢離開正值文革嘅大陸，千辛萬苦偷渡嚟香港：「我當然唔係共產黨員，我係游水黨黨員，我花咗六日六夜，途經荒山野嶺，9個小時驚濤駭浪游水落嚟香港，我為嘅係投奔自由，認同香港有自由、有法治，認同呢個核心價值。」</p><p>財爺學人寫影評講007</p><p>在場好多抗共嘅阿伯即時群起而攻之，指住Dream Bear話佢係共產黨逃兵，當年都寧願投靠英國佬，家吓就與土共為伍。Dream Bear冇回應，只係話如今年輕人唔應該再高舉龍獅旗，既然Dream Bear都知道殖民地管治嘅歲月幾咁令人懷念，就唔好有口話人，冇口話自己啦。<br>講開米字旗，財爺曾俊華最近冇乜嘢做，喺網誌學人寫影評講007《智破天凶城》，佢話呢套戲係佢睇過咁多鐵金剛電影中最多米字旗鏡頭嘅一部，導演好明顯想將佢對國家再次振興嘅期望，投射喺占士邦身上。估唔到鬍鬚曾對呢套戲咁有feel喎。</p></body></html>