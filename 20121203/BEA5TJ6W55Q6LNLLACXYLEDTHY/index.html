<html><header><meta charset="utf-8"><title>無綫射住　林峯缺席勁歌照捧獎</title></header><body><h1>無綫射住　林峯缺席勁歌照捧獎</h1><p>無綫前晚舉行《2012勁歌金曲優秀選第三回》，親生仔林峯獲厚待，打破慣例缺席都有獎；由無綫高層余詠珊老公何哲圖揸弗的星煥，更破格跟英皇平起平坐各奪4首金曲，但已約滿星煥子公司的陳法拉，則未受庇蔭慘食白果，輸給鍾嘉欣。</p><p>沒有四大唱片撐腰的無綫，勁歌頒獎禮越來越失色，前晚在將軍澳電視城舉行的《2012勁歌金曲優秀選第三回》星光暗淡，只有容祖兒、蔡卓妍、古巨基、王菀之及鍾嘉欣等撐場。傳獲無綫力谷攞最受歡迎男歌星的林峯，前晚缺席也破例奪金曲獎，但他有接受主持崔建邦電話訪問說得獎感受。</p><p>星煥英皇平起平坐</p><p>對於林峯奪獎，無綫高層陳家揚解釋：「阿峯幫公司喺外面拍嘢，所以留番個獎畀佢，樂小姐（樂易玲）通知我嘅。」據悉林峯前晚在新加坡做騷。<br>由無綫高層余詠珊老公何哲圖揸弗的星煥，旗下歌手鍾嘉欣、鄭欣宜、許廷鏗和胡鴻鈞亦獲庇蔭，齊奪金曲，跟與無綫友好的英皇平起平坐各獲4首金曲，曾與嘉欣傳緋聞的何哲圖對她很照顧，嘉欣唱完歌甫落台，何即上前傾偈及護送入後台，相反，跟星煥子公司星揚已約滿的陳法拉，雖有歌曲《一半》候選，卻在沒靠山下食白果。問嘉欣是否打敗法拉得獎？她說：「唱歌唔係比賽，唔好比較太多。」問嘉欣有否信心在總選攞獎？她說：「唔諗，做好自己，過咗世界末日先。」</p><p>古巨基完騷後即撇</p><p>英皇就有容祖兒、蔡卓妍、古巨基和林峯奪金曲，祖兒還奪廣告歌和華語歌曲共三獎，而叱咤我最喜愛的男歌手五強不入的古巨基，前晚沒受訪便匆匆離開。談到近期的虐貓事件，祖兒希望政府立法阻止事件再發生。<br>另外，鍾嘉欣昨於馬鞍山出席活動，她透露聖誕節想學煮大餐，問緋聞男友伍允龍可是白老鼠？她笑說：「會叫好多朋友試，佢可以係其中一個。」而劉浩龍昨在銅鑼灣出席周國賢的音樂會，劉浩龍表演時，女友祖兒的廣告牌就在對面，問他望着女友唱歌是否好正？他面紅尷尬說：「儍儍哋。」<br>採訪：卓寶花<br>攝影：黃偉雄</p></body></html>