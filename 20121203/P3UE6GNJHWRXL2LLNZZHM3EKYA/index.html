<html><header><meta charset="utf-8"><title>門常開：強國動員洗腦大軍　導遊港人做中國人</title></header><body><h1>門常開：強國動員洗腦大軍　導遊港人做中國人</h1><p>前晚CCTVB播出嘅《新聞透視》以「中國人．香港人」為題，研究「港獨」風氣。結果一如所有CCTVB節目，俾人一路睇，一路鬧。 港獨問題熱議咗一排，百講不厭。隨住「一國」獨大，「兩制」陰乾，港人嘅身份認同越嚟越變得不自由。</p><p>業界：港客回佣少</p><p>吳爽講嘅嘢有事實根據㗎。讀者劉先生夫婦最近跟咗一個香港旅行團去福建玩，行程其中一節，係去武夷山一間賣地道特產嘅手信店購物。旅遊巴載班團友去到手信店嘅門口，大家準備落車嘅時候，當地導遊突然溫馨提示團友，話間舖唔接待港人，叫佢哋千祈唔好認自己係香港人，店員問起，就話係深圳嚟嘅就得嘞。<br>好多人話香港人鍾意投訴，但係呢班團友就好乖好聽話，完全冇質疑點解導遊有咁嘅提示。劉先生返到香港醒起呢件怪事，就同吳爽分享。劉先生思疑，唔知係唔係內地有關單位想洗香港人腦，想方設法令大家忘記香港人嘅身份。劉先生可能受魯平、陳佐洱影響，未免諗多咗。<br>導遊工會總幹事湯劍生認為，當地導遊咁做，好可能係拆賬問題。佢估計內地個別同旅行社有聯繫嘅商店，計算導遊回佣嘅時候，香港旅客會低啲，內地旅客就高啲，所以導遊咁古惑，教團友自我洗腦否認自己係香港人。其實政府都可以參考呢位古惑導遊嘅做法，立法規定，自稱「中國人」嘅市民可以享用多啲福利，自稱「香港人」嘅就要納多啲稅。此德政一出，港獨問題即刻煙消雲散。<br>吳爽</p></body></html>