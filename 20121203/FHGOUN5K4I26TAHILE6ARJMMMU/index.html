<html><header><meta charset="utf-8"><title>師奶抗通脹　24小時超市深夜掃貨  </title></header><body><h1>師奶抗通脹　24小時超市深夜掃貨  </h1><p>【本報訊】通脹猛於虎，巿民為慳錢出盡法寶。《蘋果》發現大型連鎖超級市場「惠康」，原來於深宵秘賣「筍貨」益街坊，吸引一批師奶到來午夜掃貨。深宵劈價集中在24小時分店，職員會將要清的貨品放進多部手推車，然後隨意放在通道上任揀，價錢比正價平達一半。這些貨品全是無瑕疵的下架貨，有專家大讚促銷手法聰明，開拓夜半購物巿場。</p><p>放手推車促銷</p><p>「嘩，咁平！」這類驚叫聲，幾乎每晚10點半過後，在將軍澳坑口的24小時惠康此起彼落。收銀機旁的通道聚集不少師奶大叔，做好作戰準備，見職員推着手推車便一擁而上，眾人圍繞六、七部手推車摷來摷去。記者細心觀察，發現裏面放有各式各樣貨品，均貼有黃色特價招紙。一名女士搶先拿起紙包飲品︰「嘩，紙裝飲品9包賣12蚊，咁平」，旁邊顧客附和︰「沐浴露10蚊咁大支，粗用都抵。」</p><p>在坑口上班的黃小姐，每晚下班後必定到惠康掃貨，但她只買清貨車的貨品。記者連續幾晚都見到她，有晚買了5元一大包的樂天蛋黃派蛋糕，她直言只買特價貨︰「梗係啦，家咩時勢，仲吼貴價嘢買咩？」她說最愛掃日用品，好像牙膏、牙刷和柔順劑，「平一半以上，慳埋慳埋唔少，一份糧邊度夠！又唔係過期，又唔係唔好食，精明消費者嘛！」<br>情侶羅先生及李小姐也是常客，「今晚買咗旺旺仙貝經濟裝，咁大包先12蚊，真係好抵！」李小姐說最近才發現清貨車「晝伏夜出」，故只會在晚上11時後出動到超市掃貨。<br>除了坑口店，觀塘宜安街和元朗教育路的24小時惠康，同樣設有「深宵清貨手推車」。不過，有不少貨品竟同時出現在貨架上，但價錢卻差天共地。好像元朗分店，清貨車上10元一包的台灣雜豆，在貨架卻以正價22.9元發售。記者欲把兩包雜豆放在一起拍照時，被職員發現，即時撕走10元的特價黃色招紙，並將貨品放回貨架上以原價出售。<br>記者調查後，發現多間惠康有接近二十樣貨品，出現「一物二價」，包括沐浴露、洗手液和咖啡。「好似呢6卷廚房紙巾，如果你喺貨架攞，畀錢時收銀會用barcode過機，收你24.9元。但如果你喺車仔攞，佢上面貼咗張特價13元黃色招紙，收銀就會用人手入數，價錢差一截！」一名熟客向記者教路。<br></p><p>職員認半偷雞</p><p>職員表示︰「啲貨太多，我哋打唔切(貼招紙)，同埋唔可以擺太多特價貨喺通道賣，要清咗一批，先會再推埋其他出去賣！」職員承認半夜擺清貨車屬「半偷雞」形式：「日頭驚老細巡舖唔擺得，我哋通常10點後擺，天光前要收起晒！」惠康發言人回應，公司有一套完善的存貨管理指引，應用於全線分店，當中包括減價促銷措施，惟推行時間、地點及貨物折扣等，因應個別情況而訂定。</p></body></html>