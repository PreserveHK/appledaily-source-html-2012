<html><header><meta charset="utf-8"><title>都是那些年：江華退而不休</title></header><body><h1>都是那些年：江華退而不休</h1><p>在無綫、亞視都有過事業高峯的江華，近年仿似退出娛樂圈般低調，原來他減產是因不想再做滿足不到自己的工作，倒不如轉為栽培人才，江華慶幸有個了解自己的好太太，讓他可以退而不休，心無旁鶩地追尋自己的理想與樂趣。<br>撰文：羅美倫</p><p>江華86年亞視藝訓班畢業後擔演過不少劇集，90年更憑電影《但願人長久》奪得香港電影金像獎的最佳新演員獎，96年過檔無綫拍第一部劇集《西遊記》，給唐僧一個有血有肉的新形象，03年《九五至尊》的李大蝦大受歡迎，但04年拍罷《楚漢驕雄》演過項羽後，江華毅然離開無綫返內地拍劇。</p><p>太太無條件支持</p><p>江華回想這個令人意外的決定，他認為理所當然：「係經年累月覺得喺無綫做到個人冇生命力，唔鍾意嗰種感覺，我想要我認為有意義嘅製作，無綫畀唔到我，唔想為咗生活做落去，冇意義。」江華坦言接拍《楚》劇時，陣容鼎盛，有鄭少秋、李添勝等名牌，可是原本說好的千軍萬馬，變成只得一個千軍及一個萬馬，他說：「有時有火熱嘅心做好件事，但團隊配合唔到就好攰，咪自己離開囉，人生匆匆呀！」<br>江華就像藝術家般為理想離開無綫，也笑自己這種性格餓死多過跌親，幸得到太太麥潔文支持：「我有個好太太，佢唔會話你唔做冇收入，佢好明白我，知我唔係不負責任嘅人，從冇畀壓力我，等我可以做自己要做嘅嘢。」江華近年劇集產量大約一年只有一部，原因是他有要求，不想自己像在工廠返工，9月時，他去了新加坡拍影音使團電影《魔術師的寶貝》，做他認為應該做的事。</p><p>開班教學生做戲</p><p>入行26年，江華有兩段輝煌歷史，臨跳槽無綫前，他的《郎心如鐵》、《九王奪位》在亞視黃金時段上、下線播都有好收視，當時就有人說笑亞視正值「江華年代」，為了延續佳績，江華事事有要求，他早前開設了「戲道」培育新人，也與別不同，江華笑說：「已經收生年幾兩年，要講緣份，唔係純開班收學費㗎，係有好多人報名，但唔係我想教嗰種，睇嚟唔會賺到錢，但賺到錢就更好啦。」</p><p>成功男人背後總有個了不起的女人，麥潔文為江華將家裏的事打理得熨熨貼貼，今年正是二人結婚20周年紀念，江華直言感激太太的支持：「呢個感激一路都喺心，唔係某次、某天至有，人生年少總有輕狂舉止、無知行為，重要係大家點一齊走人生路，要大家有包容、寬恕、欣賞嘅心，夫妻好似係兩個人，結咗婚就應該變成一人，你諗你、我諗我就難走落去，雙方都要必然而又自然咁付出。」</p><p>不覺得似劉德華</p><p>提起江華，難免令人想起劉德華，問覺不覺得自己似劉華，江華笑說：「一路都唔覺得似，記得03年有活動同劉華一齊出席，記者問我覺得似唔似，我話兜口兜面唔覺似，可能某啲神態似啦，但記者訪問劉華時反而佢話似，如果我真係扮劉華，點扮到咁耐吖！呢個真係我嚟㗎，哈哈哈！笑吓算啦！」</p></body></html>