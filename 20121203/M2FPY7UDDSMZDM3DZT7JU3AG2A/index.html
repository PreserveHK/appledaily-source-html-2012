<html><header><meta charset="utf-8"><title>爽人物：45年濃情冰室　再見不再見</title></header><body><h1>爽人物：45年濃情冰室　再見不再見</h1><p>45年，筲箕灣滄海變桑田，見證變化的金記冰室，店內裝潢仍停留在舊日模樣，但在地產狂潮下被加租一倍，加上老闆陳桂秋已屆91歲，決定本月底結業，被街坊譽為「全筲箕灣最好飲嘅奶茶」，將連同近半個世紀的人情味一併消失。<br>記者：吳淑義</p><p>冰室結業的消息傳出後，連日來座無虛席，老闆陳桂秋細說人生歷史，來自潮陽海門的他，在內地見證過大饑荒慘況，來港則經歷六七暴動。千帆過盡不改善良心性，他笑談經營之道：「最緊要好心。」</p><p>「做人最緊要好心」</p><p>金記冰室位於筲箕灣道261號後座，店內一直保留着1967年開業模樣，牆上的帆船木板畫、店內的一磚一瓦、由生鐵打造的枱凳都沒變，滿載街坊集體回憶。收銀機旁的假電視瀑布最受注目，陳伯道出來歷：「係當年開舖時台灣親戚送㗎。」據說畫面上的瀑布原有流動效果，如今流水早斷，但燈光仍亮，近日成為必拍景點。<br>陳伯與85歲太太居於樓上單位，夫婦每天都親自到店內打點，從找續到收拾杯碟都應付自如。對於舖名由來，陳伯說：「金記個名我改嘅，因為要做金漆招牌，貨實價實，做人最緊要好心，好事自然來。」<br>陳伯祖籍潮陽，生於海門的中產家庭，「嗰時喺鄉下做漁網，做好就賣畀人，算係工人階級，所以政治鬥爭唔關我哋事」。抗日期間，海門鬧起大饑荒，陳伯家人雖未至捱餓，但見過街上隨處是饑民，「嗰時我得20歲，街上好多人餓死，聽講死咗成萬人。我轉做收買棉胎生意，有啲人餓到冇嘢食，就拎張棉胎嚟賣」。內地資料記載，抗日戰爭加上飢荒災害，海門淪陷期間逾三萬人死亡，政府其後建立「海門萬人塚」悼念此段不堪歷史。<br>到了33歲，陳伯因肺病來港醫治，從此落地生根，「開頭喺酒樓躭茶壺，後來學咗咖啡奶茶，咗得靚最緊要水滾用料靚」。他於1964年在金記現址對開的路邊開大牌檔，「當時呢度對開就係海，有船廠，但後嚟開始填海，嗰啲樓全部都係填海得嚟㗎」。</p><p>「幾代人吃金記大」</p><p>開揚的景觀逐漸被密麻麻的大廈淹蓋，政治風暴亦殺埋身，「六七暴動嗰陣，通街都有人放『菠蘿』（土製炸彈），我聽到當時放一個菠蘿就有50蚊，但冇人叫我去放」。他自言顧着埋首搵食，不變的就是每天開檔，未有理會動蕩世情，而同年搬進對面新建大廈的地舖，變身現時的金記冰室，一做就是45年。<br>金記的粉麵套餐僅售24元，包括香滑奶茶和足料火腿奄列，街坊大讚「大件夾抵食」。老闆娘陳太說：「兩年冇加價，答謝街坊食咗幾十年，過得去就得啦，唔會虧本就唔使加價。做食物宗旨係要新鮮熱辣辣，清潔衞生，唔好害人。」冰室光榮引退在即，不少老主顧專程趕來多吃幾趟，笑說「幾代人都吃金記大」。飽肚的是食物，溫暖心的是人情味。<br>面對街坊的熱情，陳伯夫婦自稱沒有不捨，「我哋老啦，做唔嚟，退休返屋企睇電視」。<br>市場消息指上址業主以3,000萬元賣舖，舖租由現時二萬多元加至四萬元，而陳伯的兒子在內地經商，故本月26日營業後便會落閘關舖，店內擺設包括那部假電視等，以四萬多元出售予新物主，關店翌日就會全數拆走，也許你我會在某處再見。</p><p>街坊：奶茶全筲箕灣最好</p><p>「做大牌檔，咖啡奶茶一定要咗得靚！」金記冰室的陳伯靠大牌檔起家，得其真傳的奶茶香滑而不膩，秘訣是堅持選用上等茶葉，加上「滾水夠熱」，用料亦不可隔夜，再以厚身咖啡杯端到客人面前，數十年來許多街坊一嚐成癮。<br>光顧了金記30多年的余先生，雖已搬遷到區外，但每天都來金記「打躉」，為的就是喝一杯奶茶頂癮，「由細飲到大，呢度啲奶茶，我敢講係全筲箕灣最好！點好？夠滑，有回甘」。<br>另一枱郭太則帶同子女和孫兒一行約10人到來光顧，「細個時阿媽帶我嚟，之後我又帶仔女嚟，連啲孫仔都一齊食」，她笑說四代都是吃金記的味道長大，「老闆都睇住我哋大，退休都好，佢唔使咁辛苦」。小女孩長大成婦人，老闆也老了，人情味冰室走到歷史盡頭，街坊都祝願陳伯退休愉快，安享晚年。</p><p>老伙計靠冰室娶得美人歸</p><p>金記冰室除了老闆陳伯一直堅守收銀枱，老伙計也是十年如一，在廚房做足45年的胡先生，早在15歲就來學師，人生與冰室同氣連枝，「最難忘係娶咗呢個老婆，仲生埋孫㖭」。<br>就像廣告橋段，少女胡太來吃麵，胡先生暗生情愫想見她多幾面，「佢（胡太）喺後面住，喺度食嘢見得多就追，嗰陣唔收錢不在話下喇」。胡先生娶得心上人當老婆，夫婦其後更同在冰室工作，未來會先休息再打算前路。<br>另一名老樓面根叔已在冰室工作了28年，上衣的口袋裏滿是藍色原子筆痕迹，他落單矯捷、結賬準繩，看不出已經70歲，但他無奈說：「呢度關門，我都退休啦。」</p><p>告別金記冰室</p><p>最後營業：2012年12月26日<br>地址：筲箕灣道261號後座地下<br>營業時間：7:00am至5:00pm<br>電話：2560 4073</p></body></html>