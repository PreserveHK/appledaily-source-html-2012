<html><header><meta charset="utf-8"><title>元氣堂：出爐政治犯　皇上駕到</title></header><body><h1>元氣堂：出爐政治犯　皇上駕到</h1><p>五月底一個清晨，荔枝角拘留所外黃旗飄揚，三百多人聚集，等一個人出獄。這種畫面，本來只有在黑幫電影中見到；但人群裏沒有蠱惑仔，反而不少拿着黃花黃絲帶的青春少艾在等待。出獄的人是黃洋達，網名「皇上」，呢期紅爆。「失去自由的人，都會想寫低一啲嘢，提醒自己是有自由的。」這個出爐政治犯，以口代手，搞棟篤笑講獄中經歷；又開設地區辦事處，日日搞街站，積極考慮另一個身份：九月競選立法會。<br><br>記者：何兆彬<br>攝影：潘志恆</p><p>「啲人係抵X吖嘛」</p><p>放肆罵人者，首先要理直氣壯，其次要不怕人罵。<br>三年前馬草泥憑維園痛罵維園阿伯上位，與黃毓民越走越近，外間形容任是毓民傳人。幾年過去，論形勢、感染力、群眾魅力，甚至是樹敵數量，真正的黃毓民傳人，似乎是同樣籍貫海陸豐的黃洋達。「我不是那個級數啦。他的感染力、號召力是很可怕的。要這樣的時代，這樣的環境，才撞出這樣的一個人物。」<br>早幾年認識的黃洋達，跟各方社運人士關係良好，與毓民勁相似，除同樣由開咪評論做起外，就是人人都敢罵。結果支持者眾，仇口也不少，「我不否認你說我們的路相似，但如果我作為『黃毓民二世』，都係一個downgrade版。我跟他當年的影響力，完全係唔同level的。」<br>近日越來越紅，仇家開始反擊，「啲人係抵X吖嘛！尤其做《早朝》，一星期做五日，每日兩個半鐘，邊會諗後果。」他繼續有理說得清，理得其他人怎說，「大家說大班打入電台X班主持，這舉動不對，這方面我也讚同。但最傷的，唔係鬧，而係鬧得啱！你鬧錯了，我可以一笑置之，但鬧得啱，佢咪惟有同你死過囉！」</p><p>「最大劑係我適合」</p><p>在網站看黃洋達出獄片段，印象最深的是有數百人「接佢放學」，簇擁着他：「皇上！皇上！」這網名緣於網台節目《笑死朕》，內容搞笑，又談論創作及流行文化。主持期間，黃洋達不斷參與社運，節目加插抗爭內容，之後他被邀到香港人網開咪，主力論政，又在節目「吹雞」，把網台與社運相結合。黃洋達選擇先入獄，後上訴，目的只是一個：積極考慮出選九月立法會。但他在去年七月《壹週刊》訪問中表示不會從政，迄今未到一年，為何改變了想法？<br>「當日的確係咁講，其實今日都想咁講㗎。」他輕聲的說，突然又激昂起來：「有乜計啫，無人做！」沉默半響，他說：「其實都係要做嘅！家積極考慮有兩個原因，一是毓民叫我，這是最大的推動力，而毓民係一個好難推佢嘅人，你好難拗贏佢！毓民自己唔想選立會，但都做到這地步啦。」牛不飲水怎㩒得牛頭低，如果你不想，或覺得自己不適合……「最慘係，我覺得自己適合呀！你明唔明？個人意願我係唔『恨』，但講適合唔適合，我比裏面（立法會）六十個（立法會議員）其中五十幾個人都適合，這是香港政壇最大劑的地方。論適合，香港大有人在，但適合的人唔肯去做吖嘛！」這麼說，適合從政的人，哪裏去了？<br>「香港的政治生態是，好多人認為做唔到嘢，無前途。前途不是講錢，而是你看到政治前景灰暗，好多人覺得香港無得搞。但唔到你唔服毓民，話唔得，佢又搞個五區公投；話無得搞，佢又搞個拉布戰出嚟，三個人對幾十人！」</p><p>「擁抱黃毓民主義」</p><p>他強調議會中那些堅決的反對派，要有承擔，「我又唔會妄自菲薄，我覺得我做到喎！」從前他不考慮，是因為自己從來單獨行事，並非組織中人，「單泡去選咪盞戇X，但毓民話得，我覺得件事得咗好多。我在獄中讀報時就想，如果我在（議會），拉布就唔係咁玩啦！唔只玩成咁。件事真係有得搞吖嘛！」綜合過去幾年社運經驗，他說：「幾個層面我都碰過，只要議會內外配合，真係有得搞！內外要配合，就要玩這個遊戲！」這遊戲指的，當然是選舉。<br>黃洋達人如其網名，一開咪或嗌咪，霸氣非常，人人都鬧。令他改變主意，甘願「睇佢做頭」的，是向來具爭議性的黃毓民。當半數社運青年都說：「自細聽毓民大，他對我啟發良多」時，其實背後的意思，就是要與今日的黃毓民劃清界線，言間更以「教主」、「教徒」來譏諷其支持者。<br>一般黃毓民支持者抗拒被冠「教徒」，但黃洋達並非常人，他二話不說就承認自己是「教徒」，大聲疾呼「擁抱黃毓民主義」！「我講好多論述政見，都係緣於黃毓民嘛。」對於「教徒」這稱呼，他引以為傲，「其實我好不滿一些對毓民的攻擊，例如話佢搞個人崇拜。搞群眾運動，係需要魅力型領袖吖嘛！你看民進黨不是一樣嗎？美麗島事件一大群人都係神主牌，領袖當然要有魅力，同一番話，都得由有魅力的領袖來講！」</p><p>「一腔熱血易消散」</p><p>認識黃毓民始於《龍門陣》，「當年我十零歲，屋企人好鍾意睇。印象中，他是由一個激進派的電台主持，變成了一個激進派的議員，見人就鬧。現實中，認識了他，他也真的見人就鬧。我都畀佢鬧過，只係為了件好小嘅事。」其實黃洋達真正認識黃毓民，只是半年間的事，「他的缺點──例如個性暴燥這些都不用我去講……我認識他後的最大教訓，是他除了好高的政治能量，走得好前、好激好有內涵外，他讓我看到的是承擔，他有好多面是大家看不見的，例如忍耐，他是常常為了大局而忍的。」<br>「其實黃毓民選擇很多，大不了不選就是了。我覺得這樣好熱血，爆其實好容易，但毅力不是人人得。」去年黃洋達力撐人民力量在區選狙擊民主黨，又到街站向李永達等人「挑機」，但區選結果，民主黨沒幾人落馬，未被「選民懲罰」。「當時大家好灰心，士氣打擊很大。激進勢力就是這樣，一腔熱血，但又好易消散。但牙關咬得最實的，就是他。」自己搞行動，他笑言，「我哋好強調個人崇拜。有乜我就叫支持者：『你信我啦！唔信就罷。』做行動派無得每件事諮詢你。」這豈不真的是一個教派？「所以我不抗拒這回事，而且若我行差踏錯，群眾會離棄你；沒有群眾，我們甚麼都不是！」他強調，搞社運好易有心魔，「我們需要魅力型領袖，但領袖的所有其實來自群眾。有些人，當群眾離棄佢，佢覺得是他們的錯。『分裂民主派』的講法，咪就是緣於這種想法囉，當群眾係個餅來分。」心魔可有包括自我？「難免了，要警愓自己囉！但做創作做節目，無ego又做唔到件事，但你不會看成是種成就吧！」</p><p>「我要拉大個pool」</p><p>記者認識黃洋達始於2010年。當時他剛開始寫小說，還想當導演。寫財經小說的背後，其實是用來推動社運（因為中環人政治冷感，只對財經有興趣）。之後，他在網台辦搞笑節目、晨早節目，目標一致。最有趣的是粗口橫飛的他，支持者中，很多是動漫人、OL、家庭聽眾，本來不涉政治，抗拒粗口，後來竟然讚他講粗口好聽。「我一向都係咁做，我唔係要找一個市場，走入去，然後接受掌聲，我是要拉大個pool！所以有些政治記者來問我，是否『票』、『6:4比例』。喂，你作為一個民主派，就別說甚麼『6:4比例』啦，你不是有志向擴大到八成九成的嗎？如果只想着6:4分到幾多餅，咁你跟公務員輪籌升職有何分別？你只想簇擁着自己的支持者就算？」<br>入獄期間，他團隊替他book場搞三場棟篤笑《新九龍皇帝．笑死朕》，結果未宣傳就全數售罄，「一來想借個騷，再拉闊啲個pool，擴闊知名度；二來，一直想搞騷。其實事件係好突發的。」爆騷收了幾十萬元，但他花了同樣數目去賣車身廣告，「其實仲要嘔突少少！加了場我都會再做宣傳，因為我的目的不是門券嘛！」想來是因為他沒有街板位，才用此策，所以搞騷也是選舉工程的一部份？「喂，我唔可以咁答你㗎喎！哈哈！」<br>這個未入獄前嗌咪兇神惡煞的鬍鬚佬，97年拿香港青年文學獎小說組季軍，後來在電視台做人人都認為無前途的無綫編劇，閒時習武、研究電影等創作。這種背景，怎樣看都不似有社運基因，更與立法會議員這身份風馬牛不相及，他的政治啟蒙從何而來？「我老竇囉，六四啦！我對六四有感覺是因為我老竇，當時我讀小學，我記得翌日返學，校長下了命令，要老師把電視櫃逐個課室推，給我們看新聞片段。」<br>他承認父親對自己影響好大，八九民運，父親帶他去行一百萬人大遊行，又一早預言民運會流血收場，父親一邊傷心，同時趁機買股票，「我老竇又死得早呢，死得早，形象又會好啲！」</p></body></html>