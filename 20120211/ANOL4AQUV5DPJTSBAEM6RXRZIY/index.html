<html><header><meta charset="utf-8"><title>被葉念琛睇中演巴辣港女關二嫂殺入影壇</title></header><body><h1>被葉念琛睇中演巴辣港女<br>關二嫂殺入影壇</h1><p>無綫劇集《缺宅男女》中的巴渣關二嫂黃智雯成功彈起，馬上被導演葉念琛睇中，力邀她跟關二哥梁烈唯演出新片《天生愛情狂》，兩夫妻孖住由電視進軍大銀幕，再續夫妻緣。黃智雯將扮演港女管實老公，飾演其胞兄的張智霖則被愛情狂俏護士劉心悠挾實，心悠更制服誘惑他。</p><p>擅於打造愛情電影的葉念琛，本月中將開拍電影《天生愛情狂》，劇情講述護士劉心悠發狂力追有錢仔張智霖（ChiLam），他們前日以新片造型拍攝宣傳海報，狂野護士心悠以制服誘惑ChiLam。而在無綫劇《缺宅男女》爆紅的關二嫂黃智雯和關二哥梁烈唯因為人氣大升，兩夫妻齊被導演葉念琛睇中，將在《天》片中再演夫妻，黃智雯扮演ChiLam的胞妹，是典型港女，最愛管實老公。</p><p>「怕被標籤冇人追」</p><p>關二嫂在《缺》劇中巴渣又貪小便宜，角色雖乞人憎卻受觀眾和網友激讚，因此她與梁烈唯孖咇殺入影壇，這部戲更是黃智雯的電影處女作，她昨日在電話訪問中說：「好開心得到葉導演咁欣賞，我始終資歷淺，好想喺多方面嘗試，我一定會畀心機揣摩角色。」黃智雯強調自己性格爽朗，並不港女，她說：「港女係好嘈同有公主病，我好怕自己被標籤就冇人追，不過為咗入戲啲，我一定會演好港女呢個角色。」<br>《天》片男、女主角ChiLam和劉心悠前日在柴灣拍攝宣傳海報，心悠化身俏護士熊抱着煲呔look的ChiLam，作狀為他打針，場面惹笑。ChiLam表示扮演有錢仔，嗜整蛋糕，俏護士心悠對他一見鍾情，瘋狂力追他。拍攝期間，心悠豁出去扮狂野護士，擺出瘋狂甫士夾實ChiLam，他們全程投入，專心聽從攝影師指導，每拍完一個鏡頭必到電腦前細看。</p><p>ChiLam自爆被追求</p><p>劉心悠強調現實生活的愛情觀很理智，她說：「感情方面，有啲嘢係冇得勉強。」ChiLam自爆未入行前在澳洲讀書，曾被異性主動熱烈追求，他說：「不過嗰時好怕醜，唔敢接受，家諗番好後悔，點解唔試吓。感情有經歷，千錘百鍊會成為好情人，我家仲學習中，所以我會將呢啲經驗同囝囝分享，鼓勵佢將來大個，感情上要試多幾次。」<br>採訪：比華利　攝影：陳慧安</p></body></html>