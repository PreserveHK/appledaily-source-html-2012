<html><header><meta charset="utf-8"><title>智取大市：績優股勢跑出神華值博 - 晉佳</title></header><body><h1>智取大市：績優股勢跑出神華值博 - 晉佳</h1><p>港股之前極度超買，經連續3日整固，9RSI已回近50中軸，通常RSI一下子回到甚至跌穿中軸，之後會見雙頂背馳，然後就會調整。簡單啲講，港股應該仲有一轉升吓。<br>投資者要捕捉下一個升浪，個別績優中資股係唔錯選擇，因為本地地產股元氣有待恢復，始終都要靠中資股托市，同時經濟數據未好轉，資金未必流去炒績差股追落後，適逢家個別績優股已完成短線調整，值博率較高。<br>睇番第三季業績，除咗Value Trap內銀股唔錯之外，面對行業差到爆嘅煤炭股，中國神華（1088）表現有驚喜。須知內地煤價積弱、庫存激增，第三季業績按年大跌，兗州煤業（1171）要蝕錢，但神華盈利只倒退7%，已經相當厲害。<br>神華以量取勝，同時一條龍做埋發電業務，佔總收入約三分之一，有晒成本效益。今年1至9月，神華煤炭銷售量上升15.1%，售電量增長9.9%，實現經營收入就升15.5%。面對行業不景，神華煤炭銷售平均價跌2.3%至每噸425.7元人民幣，自產煤單位生產成本升9.6%至每噸121.2元人民幣，令經營收益率由52.7%大幅降至46.5%。銷量升、成本升、價格跌之下，首3季純利仍升8.5%。<br>就當今年第四季行業繼續差，神華盈利按季冇增長，全年每股盈利約2.55元人民幣，相當於市盈率10倍，以一隻盈利防守性咁強嘅龍頭股嚟講，估值當然偏低。如果煤價反彈，或者市場對內地經濟預期好番些少，已經夠神華股價上升。</p><p>中短線料見36蚊</p><p>神華估值偏低，原因之一係業界估計煤炭運輸瓶頸問題將因鐵路投運而喺2014年之後解決，令煤炭價長遠受壓。但內地解決煤炭運輸問題進度慢，2014年之後係咪解決存疑，況且神華估值同合同煤價等不利因素已反映，中短線毋須太擔心。<br>貴為藍籌股，神華股價波幅同恒指有相當大關連，但當港股造好，佢往往跑贏恒指，一轉短期升浪要升一成，應該輕易交到貨。神華10月中突破密集阻力32蚊後，跟隨港股回吐，最近一連3日成功守喺32蚊樓上，表現硬淨，港股如果回春，神華實跟升，中短線36蚊Easy執。<br><br>晉佳<br>本欄逢周一、三及五刊出</p></body></html>