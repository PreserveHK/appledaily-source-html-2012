<html><header><meta charset="utf-8"><title>不忿墮《爆足一周》訪問陷阱<br>蘇永康同查小欣反面</title></header><body><h1>不忿墮《爆足一周》訪問陷阱<br>蘇永康同查小欣反面</h1><p>以查小欣掛頭牌的無綫節目《爆足一周》，只播四集因收視及口碑差被腰斬正式收檔，雖被網民、觀眾鬧爆冇料到，其實查小欣為做好節目仆心仆命，第二集已踩界訪問替王維基拍劇的蘇永康，但她因在節目中質疑康仔說話的真確性而激嬲他，從此關係決裂，查小欣今次真是賠了夫人又折兵。</p><p>在商台敗走的查小欣，強勢登陸無綫主持《爆足一周》卻被指冇料到，她在第二集即碌人情卡訪問蘇永康談與廖碧兒的緋聞。因康仔經常寸無綫兼為王維基拍劇激嬲無綫，查小欣訪問他已甚踩界，康仔在訪問後被眾主持批評他說話疑點重重，被質疑不可能沒有廖碧兒電話等，查小欣又在訪問中令康仔直認有人搞緋聞博宣傳，說到女友被朋友問起此事感到煩擾時，又得罪女友的朋友，據知康仔有感被查小欣設下陷阱讓他踩，嬲到拒絕再接聽她的電話。有指康仔四圍向朋友訴苦時更激動爆粗，還勸其他圈中朋友勿替查小欣做訪問。</p><p>「有啲嘢唔係咁舒服」</p><p>康仔昨在電話中坦言：「節目播時我喺澳門拍緊嘢，之後收到好多朋友WhatsApp，最多人問係做乜要做呢個訪問，知道有啲嘢唔係咁舒服。」說話被質疑又被人分析身體語言，有否不開心？康仔沒正面承認不開心，他說：「以電視台嚟講呢個觀點都幾嶄新，做訪問被質疑唔只我，只係喺電視出現比較少見。」康仔並不後悔做此訪問，他說：「一個喺我低潮時幾幫我嘅前輩叫我做咪做囉，講完我已唔理觀眾信唔信，最緊要女友信我。」是否感覺踩中陷阱？他淡淡說：「唔相信佢係咁做，否則個訪問未必係咁，一開始唔覺有危機，但之後點處理我控制唔到。」<br>《爆》主持之一的莊思敏昨在電話中說：「因為嗰日多咗兩個主持，咁多把口一齊講出嚟就好似一面倒，搞到好似叫佢上嚟又話佢嘅不是，如果令佢唔開心真係唔好意思。」莊思敏謂願繼續與查小欣再合作。雖然查小欣揚言明年捲土重來，但據知機會極微，若在無綫無立足之地，查小欣亦可隨時過檔王維基，因康仔與廖碧兒的《童話戀曲201314》5月開鏡時，正是由查小欣擔任活動司儀，難怪她會膽博膽在無綫節目講王維基劇集的新聞了。</p><p>蕭若元嘲查小欣棄婦</p><p>早年爆查小欣老公偷食而掀罵戰的蕭若元，昨在微博中竟要求復播《爆足一周》，但言詞間明踩查小欣，蕭若元寫道：「TVB這麼高收視率，一兩個節目低少少又有甚麼所謂呢？你要知道人家是棄婦，還要供兒子去外國讀書，你以為這是容易的事嗎？我們一定要恤老憐貧的，所以一定要要求復播《爆足一周》！」蕭若元亦踩無綫節目全部垃圾，多一個不嫌多，他又認為查小欣的人工超值：「她這個年紀還要化成吋厚的妝，坐在那裏給這麼多人插。世界上最可悲的事，莫過於年事已老，尤事脂粉花鈿。所以我現在考慮去政總絕食一小時撐小欣，要還聲於小欣。」<br>另外，康仔昨與Big 4成員張衞健、許志安和梁漢文到尖沙嘴出席香港肝癌基金會活動，四子被要求瞓上床作檢查，個個揚言肝臟正常而拒絕。四子早前到泰國為演唱會度橋，安仔被問可有再穿當年激凸的白色泳褲時說：「掉咗啦，𠵱家嗰條係黑色。」<br>採訪：林妃、胡比</p><p>小八卦：小欣芳齡54</p><p>查小欣被商台炒魷，以為過檔無綫可保飯碗，沒料到連節目都要腰斬，被迫加入失業大軍，認真頭痕。有網民便發起「雪中送炭」行動，提議各種方案為她解決失業問題。其中有人提到查小欣大可申請綜援，亦有口痕友笑指長者生活津貼可幫到她。然而，就算明眼人都看不出查小欣的真實年齡，其實她生肖屬狗，今年先至54歲，所以未攞到生果金住！</p><p>小八卦：改圖求復播</p><p>《爆足一周》閃電腰斬，全城網民熱烈地彈熱烈地唱，亦掀起改圖潮。其中有人未知是真心戥節目腰斬可惜，還是藉機揶揄，竟將「爭取DBC復播運動行動委員會」的banner改圖，將原本的「開放大氣電波」改成「復播爆足一周」（圖），又加插了查小欣的節目照片，效果爆笑。</p><p>小八卦：擯出至八會</p><p>查小欣沒有觀眾緣，就連同行也對她不敢恭維。原本她是「至八會」會員，與鄭裕玲（嘟姐）、汪明荃、朱慧珊、林建明、寇鴻萍等關係密切，定期有聚會討論娛圈是非，但會規嚴禁將討論內容外洩。然而早前有報道指查小欣犯會規，不時在商台開咪爆料，結果激嬲嘟姐，一怒之下清理門戶。嘟姐一向會在微博張貼至八會活動的照片，但近日已不見查小欣影蹤。</p></body></html>