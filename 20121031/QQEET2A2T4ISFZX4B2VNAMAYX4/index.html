<html><header><meta charset="utf-8"><title>隔牆有耳：<br>樹根一日三錯　紅爆面書 - 李八方</title></header><body><h1>隔牆有耳：<br>樹根一日三錯　紅爆面書 - 李八方</h1><p>被謔稱為「Tree根」嘅民建聯議員鍾樹根近日人氣急升，除咗因為佢喺立法會嘅表現技驚四座，同時亦喺網上爆紅，八方唔係子虛烏有㗎，皆因佢嘅facebook一日內被揭出三個低級錯誤，其中佢將自己批評要求吳克儉下台係等同焚書坑儒嘅偉論，寫成「焚書坑孺」，孺即係小朋友，呢個四字詞係指秦始皇當年坑殺讀書人，唔係殺小朋友。</p><p>卸膊賴助理</p><p>Tree根貴為立法會議員，竟然喺facebook錯稱自己係「主」法會議員。有錯唔緊要，最緊要改，但係Tree根一錯再錯，改番啱立法會之後，又將立法會tag錯咗去澳門立法會；噚晚畀人鬧多幾轉之後先終於改番啱。Tree根哥，你係香港人選出嚟㗎，唔好成日諗住過大海啦。<br>Tree根噚日被記者問點解佢個facebook錯漏百出，佢竟然將責任推得一乾二淨，話自己「唔知情」喎，暗指負責嘅助理搞錯咗啫，乜facebook唔係應該自己管理嘅咩。黐根哥同煲呔當年請人幫佢玩facebook扮親民一模一樣。</p></body></html>