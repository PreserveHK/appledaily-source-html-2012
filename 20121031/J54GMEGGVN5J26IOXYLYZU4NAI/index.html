<html><header><meta charset="utf-8"><title>隔牆有耳：佳叔出書　狂數煲呔 - 李八方</title></header><body><h1>隔牆有耳：佳叔出書　狂數煲呔 - 李八方</h1><p>中央政策組前首席顧問劉兆佳出新書，主要講吓回歸以來政府管治。不過，八方揭揭吓，發現「行政長官的個人威望」一章中，佳叔對於老董同煲呔兩任前特首，雖然都係批評多多，提到後者可謂毫不留手，唔單止一口氣數咗煲呔任內九大失誤同醜聞，仲用咗多個尖酸形容詞。</p><p>「做事倉卒　自信過勇」</p><p>佳叔在老董年代被招攬入中策組，當時備受重用，不過過渡曾班子後情況逆轉，一朝天子一朝臣，煲呔對前朝遺臣不太重視，中策組僅煲呔延攬嘅全職顧問劉細良獲重用。八方交代二人恩怨，係想畀多個角度讀者分析，點解佳叔本作品，要花唔少篇幅狂抦煲呔。為求傳神，八方節錄其中幾句：「他（曾蔭權）也沾染了一些所謂『香港人』的不良特徵，例如輕浮、不老實、貪小便宜，機會主義等。」「（港人）不但認為其辦事能力不過爾爾，連人格品性都有問題（不誠實、不公正、小器）……」之後將慳電膽事件、轉軚派6,000蚊、收受富豪利益等事件逐一列出。狂數一輪後，佳叔嘅結論係煲呔做事倉卒，自信過勇，而且冇充份利用領導班子嘅集體智慧，最終民望仆直，黯然卸任。佳叔仲要馬後炮補多句，話睇返轉頭，呢啲失誤都可以避免喎。如果佳叔覺得可以避免，點解佳叔喺政府時唔出聲「教精」煲呔？定係佢暗示自己係建制中嘅反對派，忠言逆耳，講咩都冇人理呢？mailto:pf_lee@appledaily.com</p></body></html>