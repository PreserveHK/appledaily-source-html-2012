<html><header><meta charset="utf-8"><title>八方人物：內地尖子教八十後跳槽</title></header><body><h1>八方人物：內地尖子教八十後跳槽</h1><p>你相信數字人生嗎？如果相信，陳曉瑋（Vikey）的人生，怕且相當美滿！25歲，七年前來港、畢業三年、做過五份工，全是全球500大企業，每份平均加薪35％，最高五成。仲有閒情花半年執筆寫書，教八十後跳槽之道。這名以一級榮譽大學畢業的內地尖子，會擔心被港人狂轟搶飯碗推高樓價，成為港女勁敵嗎？「今年住滿七年，我都係香港人！」小妮子如是說。</p><p>曾犯低級錯誤</p><p>因為陳曉瑋在亞瑪遜出版的英文電子新書《Quit Small Jobs, Make Big Money》（八十後教你跳槽搵錢），記者約她在母校浸大接受訪問，甫見面即遞上履歷表（CV）：主修人力資源管理，GPA 3.68（最高4），四年前在美國做交流生，GPA 3.92。做過迪士尼、飛利浦等大公司，自信爆棚。<br>「我讀HR，偏偏犯咗HR大忌，兩年轉五份工，好多前輩都話犯咗呢行最低級嘅錯誤，但我認為人生毋須特定公式。只要說服到你面試嘅公司，你有能力幫佢哋創造到好嘅業績，Why not？」手袋隨身帶備CV，不放過任何機會。畢業三年，投寄的求職信不下1,000封，面試次數早過100次。</p><p>勇於爭取機會</p><p>「去美國交流嗰一年，別人趁假期去旅行，我就寄信去大公司要求實習，有跨國公司總裁嚟學校演講，一下台我就衝上前遞上CV，終於爭取到實習機會」。成績超班、自信進取，擁有中港經驗，小妮子的「跳槽實戰攻略」，是否適用於一般大學生，見仁見智，作為競爭力強勁的內地尖子，在港讀書、求職，甚至置業，她認為自己的出現，是種威脅嗎？<br>「我係比較幸運嘅一群，居港讀書、工作七年，覺得香港係一個包容多元嘅社會，從來唔覺得被歧視。作為外來人，我睇到香港嘅好，自由社會，否則我都唔可以轉咁多份工，喺內地，某程度要靠關係，呢個係香港優勝之處」。她說。<br>來自廣州，父親是五金皮革商人，有一個細11年的「超生」妹妹。孤身在港，她說正努力儲首期，準備一批出香港永久居民身份，就向銀行按揭買樓，「會買遠一啲，香港嘅樓唔平，做九成按揭，剩番啲錢供架車代步」。<br>記者 呂麗嬋</p></body></html>