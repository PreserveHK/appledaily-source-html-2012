<html><header><meta charset="utf-8"><title>租金上升 - 左丁山</title></header><body><h1>租金上升 - 左丁山</h1><p>「蘋果」連日報道廣東道、皇后大道中及銅鑼灣啲地舖租金驚人，動輒以數百萬元計，有美國零售店都呻，香港主要商業區嘅租金貴過紐約，但呻還呻，美國牌子還是要嚟香港開舖，情願繳交超貴租金，究竟為乜？道理一字咁淺，為咗中國自由行遊客囉，總之睇住人民幣份上，美國人絕對唔會自高自大，務必以賺錢為第一要務。「紐約時報」就報導過在一月間，紐約萬寶龍（MontBlanc）分店內就有私人音樂會，大明星郎朗彈琴，客人聽完可參加雞尾酒會，與設計師OscardelaRenta，DianeVonFurstenberg把酒言歡，跟住參觀EsteeLauder之原來原裝寫字樓。呢班客人並非甚麼貴族、大明星，只係來自中國的「血拼」遊客啫，每位中國遊客在美國平均購物六千美元，比所有遊客嘅平均使費高出五成，故此連到奧巴馬總統都下令美國駐北京大使館加多啲人手去處理美國入境簽證，大開方便之門，三四年之後，紐約第五大道之名店租金高過香港，乃可預卜。</p><p>香港商場地舖租金幾時回落？好易啫，到啲大款內地遊客大舉侵襲三藩市與紐約，不以香港為掃貨地點嘅時候，本地舖租咪跌囉，但目前仍然睇升，導致水漲船高，遊客地區以外嘅商舖租金都升，包括埋啲屋邨商場。馬主H最近因租金問題，要自皇后大道中撤退，周圍睇吓，度度計租金都以建築面積計（GrossFloorArea，（GFA）），而實用面積比率係六成半至七成半，三十元一呎嘅GFA租金實際上即係實用地氈面積（carpetarea）嘅每呎四十元至四十六元。馬主H計多幾次數，覺得不耐煩，向一位相熟租務經紀呻：「唉，有冇業主以實用面積計租㗎？」經紀話：「有，全港有兩個業主係咁計，就係置地公司與領匯，但你唔會搬去置地公司啲甲級商厦嘅啫，亦一定唔會搬去領匯商場，將就吓啦！」哦，置地公司點樣做，無人理會，但領匯加租就有好多人到實，經紀咁講，就引起橙與蘋果比較嘅問題。一般報導領匯加租，總唔見提及以內櫳實用面積計，反而會與市面一啲用GFA收租嘅呎價比較，係捉錯用神噃。</p></body></html>