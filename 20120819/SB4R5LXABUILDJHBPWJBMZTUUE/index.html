<html><header><meta charset="utf-8"><title>中門大開：東北肥豬肉 - 添馬男</title></header><body><h1>中門大開：東北肥豬肉 - 添馬男</h1><p>上周六有單細新聞冇乜人留意，話說規劃署就新界東北新發展區規劃進行公眾諮詢，因大批居民出席反對，無法進場者起哄，其後諮詢活動腰斬，要擇日再嚟。輿論對新界東北冇太大關注，一直公開反對有關規劃的，只有民間保育團體，認為規劃中低密度私樓地太多，指政府目的係為中港融合，將東北地區變成內地富豪住宅區，另一批評就係對農業保育不足，一味用來起樓。<br>東北規劃發展，其實豈止環保，呢個計劃係另一個西九，地產及鄉紳集團視為未來10年到口肥豬肉。家政府所採用係政府收地發展模式，基本上係不符合地產及鄉紳利益，因為新界土地利益最佳分配方法係公私合作，由於發展商早已洞燭先機，在古洞上水一帶密密收農地及囤積土地，而鄉紳則通過幫地產商收地而得到利益，一旦規劃完成便轉成屋地起樓，大賺特賺。但假如將來發展模式由政府主導，即係話發展商早囤積之地，會由政府用巿價收回，再按整體規劃需要而推出巿場拍賣，即係今日由阿A發展商所擁有之地，收回再拍賣後，可能由阿B所奪取，鄉紳為私人發展商收地之米路亦即斷，因為再難用蠱惑招逼居民賣地，從中取利，因政府補償政策有既定標準，收地中介人利益消失。</p><p>新發展方式　料遭各方打沉</p><p>本來呢個係避免官商勾結嘅發展方式，但落在梁振英弱勢政府，加上發展局局長誠信危機局面下，相信整個東北新發展區規劃，會被各方勢力打沉。首先新政府施政能力一塌糊塗，至今冇辦法向公眾展示出政府主導模式的道德高地所在，如解決資助房屋需求、平衡保育及發展等，局長更冇咗影，放大假去也，更遑論向公眾推銷。而在反對政府主導模式之利益集團幕後發功下，各人將以不同理由將規劃打沉，可以預見梁振英政府係冇政治能力去解決，最終新界東北發展一切將原地踏步。呢款「議而不決、決而不行」局面，大家係咪覺得好熟悉呢？<br>添馬男</p></body></html>