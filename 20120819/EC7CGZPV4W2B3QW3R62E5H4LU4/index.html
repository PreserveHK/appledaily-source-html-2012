<html><header><meta charset="utf-8"><title>賽後筆記 - 蘋果波神</title></header><body><h1>賽後筆記 - 蘋果波神</h1><p>大熱倒灶：阿仙奴</p><p>足智彩開出上周六英國波中最熱的1.3倍「主客和」W，結果兵工廠23次射門顆粒無收，後尹佩斯時代，鋒線大執季初病更明顯；但最要命會是桑治離隊，唔信戴亞比勝任，下周日作客地頭蟲史篤城，少過1.9倍W仍不值博。</p><p>下次反底：熱刺</p><p>波亞斯上場，無鋒可用，遠征紐卡素，小弟賽前看好紐記主場可勝；結果接戰下，一眾熱刺中場小將反而全力掃蕩，雖換來不少黃牌，但配合新兵基菲爾施古臣及加里夫巴利攻堅，上半場搶得優勢，唔贏欠運；下半場紐記發揮主場威力，熱刺僅輸而回，下戰周六返白鹿徑迎西布朗，雲達華治復任正選中場校炮，可吐烏氣。</p><p>不值再捧：韋斯咸</p><p>韋斯咸今次僅贏作客連今仗已延續9不勝的維拉，未可作準，對手全場反撲乏力；當然能破升班馬近3季首場全不勝數據，值得慶賀；但下仗作客剛戰竟能狂數昆仔5粒的史雲斯，芬蘭門將積亞基連倫，會非常忙碌。</p><p>遇冷再追：富咸</p><p>開鑼日7場英超入19球，其中史雲斯同富咸已包辦10球，無人估到；一場波成敗其實算不了甚麼，不過以取勝姿態，富咸值得多望兩眼，有離心的丹普西被貶，加上老梅菲離隊，班波的進攻更銳利，新兵磨合快；本周六作客曼聯，不敢博[+1]，都可以考慮入球「大」。</p><p>最具勇氣：樸茨茅夫</p><p>足智彩唯一冇開盤的英國波賽事，因莊家根本睇不通倉促成軍數天、全隊短約加年輕球員組成的英甲樸茨茅夫；結果主場對般尼茅夫，全場大部份時間領先，下半場被追平，睇波不賭波，也要支持他們在英甲重生。<br><br>蘋果波神</p></body></html>