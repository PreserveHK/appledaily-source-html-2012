<html><header><meta charset="utf-8"><title>蘋機會：大Note神奇SPen　筆挑蘋果</title></header><body><h1>蘋機會：大Note神奇SPen　筆挑蘋果</h1><p>三星喺5.3吋Note度力谷嘅SPen，揸筆操作居然極受玩家歡迎。好嘢自然要添食，加大碼10.1吋Note即將推出，為挑贏蘋果iPad，繼續喪加SPen功能，好似繪圖、手寫算式等，揸支筆絕對精準過你隻食指！<br><br>記者：許福合<br>攝影：陳盛臣</p><p>大芒一開二　播片兼上網</p><p>自從Note的興起，唔少用家都愛畫畫吓，對屏幕尺寸自然有要求，甚至有人嫌5.3吋Note的大芒都不夠用。於是新Note拉闊到10.1吋，無論係畫公仔定係寫訊息，自然都無咁逼。可惜的是解像度只有1,280×800，唔算突出，但在加入平板的「殺手級」功能MultiScreen，實用程度絕對係升幾級。開啟後，可將屏幕一開二，一邊播片、一邊上網等，最實用係上網見到有趣的圖片文章，都可即時剪貼到另一邊的SNote上，比現時平板常要反覆轉Apps方便得多。</p><p>順滑行四Apps</p><p>機能方面，亦升呢到四核心處理器，除咗眼見一般Apps操作更加順暢爽快之外，亦可以用到GSIII的PopupPlay，睇住片都可以瀏覽網頁同回覆短訊。筆者就試過利用MultiScreen，加上MiniApps及PopupPlay，同時跑四個Apps，畫面都唔覺窒，再加上新設計鍵盤，可按需要分配到不同的屏幕，用起來更似電腦！<br>Note10.1已預載Android4.0.4ICS，毋須估估吓有無得升級，而喜歡Root機嘅用家留意，網上傳緊Note10.1已可Root機，用家可突破Note限制玩個人化了。不過機都未出，仲可能喪失保養，Root前要三思。</p><p>三大好玩<br>簡易退地</p><p>《PhotoshopTouch》可以配合SPen進行相片的後期處理，尤其係退地、勾畫圖像等工作，有如繪圖板般方便。</p><p>手寫算式</p><p>用SPen寫上數學算式，《FormulaMatch》自動辨認及電子化，比用鍵盤找尋符號方便得多，並且可上網搜尋計算方法。</p><p>空手畫方形</p><p>用筆畫出工整幾何圖，近乎不可能，《ShapeMatch》就幫你修靚直線、圓形等圖案，在製作圖表時，美觀又實用。</p><p>SamsungGalaxyNote10.1</p><p>系統：Android4.0.4ICS<br>處理器：1.4GHz四核心<br>屏幕：10.1吋（1,280×800）<br>鏡頭像素：500萬（後）＋190萬（前）<br>儲存：2GBRAM＋16GBROM<br>查詢：Samsung（36984698）</p></body></html>