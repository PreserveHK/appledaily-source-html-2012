<html><header><meta charset="utf-8"><title>蘋機會：搶iPhone 5不如搶JoJo　炒貴Double</title></header><body><h1>蘋機會：搶iPhone 5不如搶JoJo　炒貴Double</h1><p>不久前，日系docomo與超人氣動漫《新世紀福音戰士》互乘別注和Phone，機價炒過萬依然搶斷！今次同經典漫畫《JoJo的奇妙冒險》搞合作，更趁住25周年畫展舉行前，率先推出15,000部限量版手機，抵港機價旋即炒近Double！以利潤計，仲好賺過明日美國露面的iPhone 5。　記者：陳國輝　攝影：楊錦文　模特兒：Clarisse@Zmodel</p><p>JoJo事件簿</p><p>《JoJo的奇妙冒險》是日本漫畫家荒木飛呂彥的少年漫畫作品，自1987年起在集英社旗下漫畫雜誌連載至今第八部，單行本於日本累積銷量更超過7,000萬冊。故事以JoJo家族為軸心，經歷不同國家及時空，講述與Dio吸血不死身的戰鬥故事，現時已推出電影、卡通片及PS3 Game等多媒體產品。</p><p>原著漫畫殖入</p><p>由荒木飛呂彥擔任主筆嘅漫畫《JoJo的奇妙冒險》，同docomo手機玩互乘都係第一次，呢部L-06D JoJo別注版更拿下2012夏天日本本土「我最想入手的手機」冠軍，三星Galaxy SIII僅排第三位！據水貨舖負責人指，docomo原本計劃別注版於8月30及31日每日發售7,500部，但實情係預訂前10日，Fans已掃個清光，根本無現貨出售！而價錢方面，記得L-06D普通版來港時賣$5,480，但別注版就索價達$9,880，接近一個Double！<br>至於你話抵唔抵，應該留番畀Fans發言，然而我見過咁多部玩互乘手機之中，L-06D的「JoJo化」程度可算係最高嗰部！包裝盒上印有第三部故事主角空條承太郎，以及機身採用「JoJo White」白色，機背上仲有於第六部出現過嘅空條徐倫；再睇落去，跟機包裝還附送主筆簽名嘅Stylus；Click入手機介面，除咗大量《JoJo》主題桌面、Wallpaper之外，更誇張到連報時鐘、打SMS用到嘅表情Icon都滿載漫畫特色，我係粉絲肯定冧死囉！</p><p>自製漫畫對白</p><p>L-06D JoJo別注版配置4:3顯示比例嘅XGA TFT屏幕，當成一本漫畫書翻煲《JoJo的奇妙冒險》，比常見嘅16:9更Fit，睇得更舒服！除咗玩靚芒，機背800萬像素鏡頭唔單只可拍攝Full HD影片，最抵死係能夠Key入該漫畫嘅角色甚至對白等，變成一本屬於自己嘅「漫畫書」。結合埋雙核CPU，由拍攝到加工等過程，運作相當順暢。唯一硬件上令人擔心嘅問題，就係L-06D採用內置電，而且玩唔夠一日會好快打柴囉！</p><p>Spec　docomo L-06D JoJo</p><p>處理器：Qualcomm APQ8060 1.5GHz雙核<br>系統：Android 4.0<br>記憶體：32GB ROM / 1GB RAM<br>體積：140×90×9.4mm<br>重量：約178g<br>屏幕：5吋XGA TFT芒<br>查詢：三禾電氣（2374 0718）</p><p>日系手機打孖上</p><p>第三季日系機當然唔止L-06D JoJo別注版！例如薄身兼大畫面嘅P-07D，亦採用咗5吋屏幕，但比例就變成16:9，拎上手更加舒服之餘，亦可透過Full Screen睇片，食盡1,280×720高清畫質。另一部SH-10D就結合咗SHARP一貫作風，配備4.5吋HD芒以及1,210萬像素鏡頭，而更特別係稜角形邊框提供橙、銀、黑三隻色畀你揀，梗有一款啱Feel嘅！</p></body></html>