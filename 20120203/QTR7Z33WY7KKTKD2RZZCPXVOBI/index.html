<html><header><meta charset="utf-8"><title>蘋機會：G12跳升G1X　CMOS大6.3倍</title></header><body><h1>蘋機會：G12跳升G1X　CMOS大6.3倍</h1><p>一向覺得Canon嘅PowerShotG系相機，都係Prosumer級中流砥柱，不過可換鏡嘅M4/3出現，成新興大熱DC機種，明顯動搖到G系嘅「輕便高質」地位。G系不單無認輸，仲強勢推出新世代G1X，以1.5吋1,430萬像素CMOS做武器，感光元件比舊機大6.3倍，連M4/3機都唔夠佢大，畫質當然相應大幅提高！<br><br>記者：韓繼聰<br>攝影：周旭文<br>Model：CrystalLaw@That'sModel<br>查詢：Canon（21702828）</p><p>最新DIGIC5　處理夠快</p><p>G1X除咗比G12大啲之外，基本上外形無太大分別。但其實一切改變都喺晒機裏面，除咗特大CMOS之外，G1X嘅處理器亦由DIGIC4升級到新一代的DIGIC5，影像處理速度當然係快咗，Save同睇相都好爽快，一秒連拍4.5張最高解像照片亦應付自如。但佢嘅最強功能其實係對雜訊的處理速度，聲稱提升咗6倍，配合特大CMOS，在高ISO下拍攝可謂相得益彰。<br>講到拍片，G1X亦同樣去到頂級，支援全高清拍攝，拍片非常流暢，並沒有窒機情況，加上淺景深效果，同其他無反相機，甚至單鏡機拍片有得Fight！不過售價自然有番咁上下，近6千蚊價位買部無得換鏡嘅相機，值唔值真係見仁見智喇。</p><p>攝力大增　14-bitRAW夠專業</p><p>其實G1X早喺一月嘅CES已首次曝光，今次輪到香港正式發佈，有實機試自然令人興奮！G1X之所以震撼，首推佢嗰粒接近APS-CSize的超大1.5吋CMOS，足足比G12大咗6.3倍，亦比熱賣的M4/3機大，攝力毋庸懷疑。大面積CMOS除可大幅增強集光能力、有效減少雜訊外，更支援高達ISO12800，有利於低光環境下拍攝，絕對係Canon繼S100後，另一部夜景DC王。特大CMOS同時改善了小型Prosumer機較弱的散景效果，儘管G1X最大光圈只有f2.8，但實試後發現散景效果令人相當滿意，無論影人像定微細物件特寫，淺景深效果都相當有Feel。<br>值得一提係首次加入全無壓縮的14-bitRAW檔案儲存，可完全保留相片層次及色彩原始資料，更方便用家後期執相FineTune，令G1X定位更Professional。</p><p>試相</p><p>CanonPowerShotG1X</p><p>感光元件：1.5吋高感光1,430萬像素CMOS<br>鏡頭：28-112mm4倍光學變焦（f/2.8-f/5.8）<br>影像處理器：DIGIC5<br>屏幕：3吋多角度TFT<br>快門：60-1/4,000秒<br>售價：$5,980<br>推出：2月上旬</p></body></html>