<html><header><meta charset="utf-8"><title>女人斟：苟芸慧絕情絕食女神歸位</title></header><body><h1>女人斟：苟芸慧絕情絕食女神歸位</h1><p>女神歸位！兩年多前，苟芸慧的美艷令宅男驚為天人，因為近10年的選美冠軍，樣貌一年不如一年，久違了的美女終再在香港出現，無綫也重點力捧，可是，苟芸慧突然發胖，女神地位岌岌可危，之後更承認與比自己年輕的羅天宇拍拖，盡碎宅男的心。終於，女神醒覺，撇甩男友，更全力減肥，保住靚招牌之餘，亦盼望做個有實力的女神。　撰文：羅美倫</p><p>於09年自多倫多返港參加國際中華小姐奪冠後加入娛樂圈，苟芸慧因有美貌又有身材，即成宅男心中女神，還獲傳媒冠以「高貴咪神」稱號，雖然她不想外界只留意她的外表，但也感激傳媒給她一個好的暱稱。<br>不過，苟姑娘有段時間的體重直線上升，問到是否想永遠保持靚女狀態、感到壓力而變肥？她說：「一嚟香港體重一路上，落少少就彈番上去，啲人話唔適應香港水土就係咁，要時間慢慢研究應該點食嘢，始終呢行生活方式同正常人唔同，見到呢行咁多人都keep到，自己無理由唔得。」自此，苟姑娘便開始學習管理自己的體重及狀態，那做了「咪神」後走樣，會否不開心更有壓力？苟姑娘笑言：「俾人講唔開心係自然反應，但佢哋又講得啱喎，藝人有形象，肥係唔啱，唔好浪費咗公司、支持者對我嘅期望，如果自己唔識珍惜，唔做好自己，係抵鬧，要改。」</p><p>聽慣批評說話</p><p>在變肥的那段時間，苟姑娘幾近走進人生低潮，想法總是負面，笑容少了，後來她也察覺到應該要做回昔日開心的苟芸慧：「有啲嘢唔急得要慢慢嚟，我只不過未覺得自己係好多人望住，身份已經唔同咗，未發現自己係一個表演者、演員或者模特兒，只當自己仲喺加拿大玩緊嘅學生妹，好得意。突然有日瞓醒就發現呢樣嘢，就知減肥係必須做，咪去做囉。」<br>暴肥期間，苟姑娘自然聽過難聽的批評說話，不過她反而覺得特別：「有人叫我pizza面，幾有創作性吖，好佩服，其實我睇人眼神或身體語言都feel到佢哋對我好失望，都係自己唔啱，唔怪得人咁睇你，要做好自己人哋先冇藉口話你，越係放棄越唔勤力減，只會畀機會人批評。」苟姑娘終於知道自己是活在透明箱中，一舉一動都被盯緊，她坦言：「雖然肥瘦係個人嘅事，但我係藝人唔係普通人，要知自己位置，做藝人嘅人哋唔會接受我肥，要做好藝人本份，就唔好問點解，justdoit。」</p><p>感覺以往自私</p><p>除了體重，公開與年紀比自己少的08年香港先生羅天宇拍拖，也令苟姑娘的女神地位危上加危，問她可有後悔公開戀情？苟姑娘說：「當時我唔想講大話，因為對佢唔公平。」不過，最近苟姑娘跟羅天宇的關係有變，她說：「同佢傾過，喺呢個時候大家都想努力爭取事業上嘅成就，之前我哋都只顧自己，唔顧公司畀機會栽培，唔識珍惜係好自私。佢都好成熟咁覺得我哋重心擺錯咗，應該擺番喺啱嘅位上，所以我哋將關係重新定位，唔好傾感情，唔講情話唔拍拖，但會似親人咁互相關心。」<br>與羅天宇分手後，苟姑娘醒覺之前自己比較任性、自私，決定放低兒女私情以工作行先，相信這做法對自己、羅天宇及公司都是好事，且看女神何時可突圍而出。<br>場地：dadaBar@TheLuxeManor<br>髮型：OscarShek@Hair<br>化妝：Henry</p><p>比陳妍希幸運</p><p>同是女神，台灣的陳妍希在事業上十分成功，苟姑娘也有留意這位女神，同是28歲，陳妍希已入行5年，經歷自然比苟姑娘多，苟姑娘說：「成功唔係一日得嚟，視帝黎耀祥都係累積返嚟，我比陳妍希更幸運，身邊有人幫我、錫我，自己唔識愛惜自己就對唔住佢哋，2012年會朝住啱嘅路去行。」</p><p>不做花瓶</p><p>苟姑娘的目標，不是做女神或花瓶，而是一個多元化的演員，她在電視劇《荃加福祿壽探案》中也曾放下靚女包袱來扮鬼扮馬，她已把自己視為演員，只等好角色來印證。</p><p>釋放表演慾</p><p>為了事業，食慾甚至愛情都得犧牲，苟姑娘可有後悔將自己放在透明箱中？她說：「最初都唔知自己身份唔同咗，仲當自己係普通人，面對轉變係要掙扎，成日問自己要唔要做呢行，結論最深處係鍾意表演，揀咗就要朝住目標做，食得鹹魚就要抵得渴。」</p><p>父母管教嚴</p><p>原來苟姑娘小時候已愛整古做怪，得爺爺、嫲嫲很開心，只是父母嚴管她成為一個有氣質和高貴的人，她才抑壓住自己的天份、興趣及表演慾，苟姑娘笑言：「家表演慾慢慢釋放出嚟，以前會好理智咁同自己講，乜嘢可以做乜嘢唔可以做，但做咗藝人就有番自己嘅情緒，可以用喺拍戲上。」
</p></body></html>