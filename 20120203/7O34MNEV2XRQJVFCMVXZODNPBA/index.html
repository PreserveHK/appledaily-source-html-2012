<html><header><meta charset="utf-8"><title>立春乙木 - 左丁山</title></header><body><h1>立春乙木 - 左丁山</h1><p>今日係二月四日立春，壬辰年正正式式開始，立春之時間係下午六點二十二分，過咗今日呢個鐘數就係壬辰年壬寅月乙未日乙酉時，之前仍算係辛卯年，立春過後出生之嬰兒方是龍嬰。<br>因為已經過咗年，幾乎唔記得咗，但有一位老友打電話嚟提醒，要左丁山寫幾句，只好頂硬上。老友話：「我翻查舊文，去年二月四日你寫『今年立春日元庚金稍為弱雞，炒金炒股不可過信，要懂得在適當時候落車。以上所言，讀者可當作茶餘飯後之談，視為笑話可也。地產方面，因立春五行欠土，八柱有三木剋土，地產市道似乎頻受剋制。目前靠低息支撐嘅樓市慎防政府出招打壓，內地如此，香港亦如是。』似乎有啲準繩度，地產尤其是睇得啱，喂，2012年又點呀？」<br>老友問到，唯有查一查之後答幾句，「今年立春八字之中，有二陽水（壬），一陽木（寅）二陰木（乙）一陽土（辰）一陰土（未）一陰金（酉），日元乙木。立春就係春天來臨，春天木旺，乙木應強，但春天乙木係芝蘭蒿草之物，一需太陽照曬（丙火），二需雨水滋潤（癸水），兩者俱備，乙木方盛，仲要無金（庚辛酉）剋制。『窮通寶鑑』云乙為木之質，三春卉木發榮之時，丙火癸水，缺一不可，得丙照暖，枝葉繁生，得癸滋養，根株潤澤……獨忌金水多見……」<br>睇番今年立春，有大水（壬水），汪澤之水也，對花草之木，只會衝擊，不會濕潤，故乙木有水而無助，幸有丙火藏於寅，不無小補，又有癸水藏於辰，略有小助，於是今年立春乙木，唔算太弱，但唔講得好，只能講係中間落墨，要剋土嘅話，唔夠大力，暗示政府唔會有新政策打壓地產，故此今年地產或者冇2011年咁成交低迷，而屬木行業亦係不過不失。可注意者，立春八柱欠火，丙火藏於寅而不露，陽光不夠，乙木只能保命，不會欣欣向榮，以此測之，今年市道麻麻啫，冇乜大茶飯可食，都係謹慎小心，不要過份進取咯。適逢博士C自美國來郵，佢話：「2012年為壬辰年，五行屬大水，即宇宙充滿水氣能量，八字喜水的朋友，會出仕升級進財，忌水的人便各事欠妥！」</p></body></html>