<html><header><meta charset="utf-8"><title>維基告急</title></header><body><h1>維基告急</h1><p>王維基09年已向政府申請免費電視牌照，但行政會議至今未拍板，令城電開台無期。眼見日日燒銀紙，王維基猶如熱鍋上的螞蟻，擔心會流血不止，連日來不停發功狂鬧政府，言談間充斥怨氣。在前景未明下，王維基昨日親率張可頤、劉美君等到東莞為新劇開鏡，還識做向大家噓寒問暖，以定軍心。</p><p>有「電訊魔童」之稱的城市電訊（CTI）主席王維基，決意轉戰免費電視業，為預備充足水頭打硬仗，早前他出售旗下最賺錢的電訊業務，套現50億元。王維基原預計在今年底將獲發牌，並揚言四年內豪擲25億元搞免費電視，又用6至8億元在將軍澳工業村興建電視及多媒體製作中心，並高薪挖角藝人加盟，短短半年間已開拍了八部劇集。雖然一切準備就緒，但政府行拖字訣，令王維基心急如焚，眼見日日燒銀紙，為縮減皮費，早前他被迫炒掉佘詩曼經理人公司的同事，連興建電視城的工程亦要急煞停工。</p><p>若不發牌訴諸法律</p><p>據悉王維基曾作最壞打算，如果最終不獲發牌，便會訴諸法律行動，但當然不想行到這一步，故他連日來高調現身，催逼政府加快審批，前日他先到立法會旁聽，昨日再去商台做訪問。王維基表明當初是政府邀請他搞免費牌照，如今像上了賊船，他昨日怨道：「我覺得好唔合理，成件事係政府搞出嚟，話希望有更多競爭，想畀市民多啲選擇……如果你政府未諗清楚，唔好搞件事出嚟吖！」他透露廣管局已做了18個月研究及公眾諮詢，結論是可以發多三個牌照，廣管局在去年7月已將資料交給行會，質疑為何拖延15、16個月仍未有定案。</p><p>暗示無綫從中作梗</p><p>歸根究柢，不斷燒錢才是致命傷，也令王維基失了預算，他說：「我哋諗住舊年已經會批（牌照），先至請咗700個同事，有咁多藝員join咗我哋，到今年本來我哋加到1,800人，跟住開台做嘢，冇諗過佢哋拖咁耐。」他承認員工心裏很忐忑，但沒有影響工作氣氛。王維基暗示無綫從中作梗，他說：「當然作為一個最主要媒體，影響力一定好大，在商言商，我唔排除佢哋背後會有好多lobby（游說）畀政府。」<br>推劇無期，但城電的第八部劇集《客家女人》昨如常開拍，王維基昨日親自率領張可頤、劉美君、林利、潘燦良等演員，在東莞舉行開鏡拜神儀式。王維基繼續表達不滿說：「今日係申請牌照第1,022日，我哋每日數住，希望政府知道我哋唔耐煩，唔係預期香港速度。」</p><p>張可頤大讚好老闆</p><p>有傳黃日華主演的劇集《警界線》突然停工，張可頤坦言有為開台事宜向老闆了解，她說：「有傾過，講嚟講去都係時間問題，唔急得，但樂觀去睇呢件事。」她大讚王維基是好老闆，經常對她噓寒問暖，她說：「以前病咗冇人理，高層都唔會嚟睇你，呢度剛相反，老闆對員工嚟講係精神支柱。」劉美君自覺是lucky girl，笑言開拍後便有好消息，問到酬勞幾多？她說：「向來唔講，但餓唔死我。」<br>此外，張可頤前晚在尖沙嘴出席活動，有指CTI掀起藝員逃亡潮，她說：「聽得太多，完全冇諗過呢啲負面嘢，對CTI好有信心，見佢有好多劇已拍起，自己同CTI有約，一個自由合作形式，可以出現唔同傳媒平台。」現場所見，TVB採訪隊未有與她做訪問，對於未能宣傳有份主演的無綫劇《天梯》，可頤說：「明白身份尷尬，添哥都會覺得有難度，係商業公司政策，做少啲咪好，自己都有喺電腦睇番部劇。」<br>採訪、攝影：丁寧（東莞）、林妃（香港）</p></body></html>