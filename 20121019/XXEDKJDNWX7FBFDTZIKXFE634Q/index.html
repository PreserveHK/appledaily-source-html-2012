<html><header><meta charset="utf-8"><title>員工熱話<br>藝人聲援催促發牌</title></header><body><h1>員工熱話<br>藝人聲援催促發牌</h1><p>CTI揸弗人王維基連日炮轟政府遲遲未肯批出第三間電視台的牌照，其實以實際情況看來，香港是可容納新台，不少過檔藝人如陳霽平、蘇永康和黃澤鋒等，昨日都紛紛開腔聲援老闆，狂插政府未有為觀眾利益着想。</p><p>蘇永康：<br>唔知政府點諗，做演員梗想作品畀大家睇到，遲遲唔發牌對投資者係好麻煩事，另外員工都頭痕，自己部頭拍咗一套劇，睇到佢哋有幾百人返工，家講緊幾百個飯碗，始終想成個電視業生態好啲，多啲選擇唔係壞事，有競爭先有進步。</p><p>元元華：<br>如果有迫切需要，我都願意簽名支持或舉牌抗議，希望政府快啲批。</p><p>陳霽平：<br>香港咁繁榮，但偏偏免費電視台就太少，我支持巿民一齊畀壓力政府，始終行業有良性競爭，整個行業就會有進步，百花齊放。</p><p>石元修：<br>點解政府唔肯支持CTI批出牌照？等觀眾多啲免費娛樂。</p><p>黃澤鋒：<br>王維基不惜工本搞一間電視台，為觀眾提供多個選擇，但政府就拖延唔肯配合，點解唔可以畀一間咁有誠意電視台一個機會？家香港話有兩間免費電視台，實則得一間，另一間都唔係做嘢，只執人口水尾播韓劇。</p><p>陳穎妍：<br>政府手腳太慢，應該盡早批出牌照，除咗觀眾多咗選擇，作為旗下藝人都有機會拍多啲好劇出嚟，邊個演員唔想拍嘅劇早日出街。</p><p>姜皓文：<br>香港絕對容納得到第三間電視台，點解唔畀觀眾多啲選擇，政府遲遲唔發牌真係有啲問題。</p><p>鄧建明：<br>唔擔心劇集出唔到街，拍完收咗錢，可能賣番畀TVB播仲正！</p></body></html>