<html><header><meta charset="utf-8"><title>蘋機會：iPhone 5抵港率先試<br>粉絲一路罵一路愛</title></header><body><h1>蘋機會：iPhone 5抵港率先試<br>粉絲一路罵一路愛</h1><p>蘋果iPhone 5明天正式開賣，香港成為首個開賣地點之一，據講預售速度比4S還要快，可見果迷有幾咁期待！今日我哋就率先取得港版的iPhone 5實機，感受呢部加長版iPhone速度有幾爽之餘，原來佢仲好斯文，識勸你唔好講粗口！<br>記者：許福合<br>攝影：譚盈傑<br>模特兒：Mandy@PureModels</p><p>講廣東話：Siri唔聽粗口</p><p>作為近期焦點，相信好多人見過iPhone 5照片，筆者更加期待係試吓新加入功能，當中包括等了好久的廣東話Siri！試了幾天，廣東話辨識正確率都有七、八成，但要留意中英夾雜準確性會差好多。一般操作可以叫Siri撥打電話、查天氣、增加提示、行事曆等，想聽歌，只要講：「我想聽陳奕迅嘅《重口味》。」立即會自動搜尋播放《重口味》。對答都算係人性化，只係有時部份字詞音調會較高音，聽落有點怪異。心情唔好用廣東粗口問候Siri，雖然唔會顯示粗口字，但Siri會好有禮貌回答：「大家斯文人，唔使講粗口嘅。」見火氣咁重，更會勸你：「做乜咁火爆呀？不如冷靜吓先啦！」不過Siri部份本地搜尋功能未完全開放，例如我問佢：「附近有無餐廳？」Siri只能回答搵唔到。 </p><p>機身拉長：鑽面切割更具美態</p><p>望落似舊機，但據蘋果所講，iPhone 5屬完全重新設計之作；4吋Retina屏幕，解像度為1,136×640，外表上是舊機拉長些少，用意係保留用家單手操作的便利，加上厚度只有7.6mm，重112g的機身，手感甚佳。至於顏色方面有黑色及白色，使用鋁金屬及玻璃機身，環繞顯示器的斜邊是以鑽面切割，比較之下黑色機更能凸顯線條。另一個果迷舉腳贊成係放棄了30pin接線，以新介面Lightning替代，插頭更細，更無分底面，接駁上好用得多，耳機插頭更由機頂搬到機底，插耳機聽歌時就更順手。<br>新機會使用A6晶片，比起上代的A5，在不同類型的操作都會有近兩倍提升，無論在開關App都顯得流暢，無遲窒的情況。800萬像素iSight鏡頭亦係重點，能低光拍攝及減噪效果更佳，新增的全景相模式，可簡單地一掃拍攝及製作全景相片，而相片更可與透過照片串流與朋友分享。</p><p>香港地圖：3D會展ifc</p><p>另一個蘋果版的《地圖》，發佈會上睇到英國大笨鐘的3D效果，但在香港區地圖只有一般Flyover效果，比較明顯有ifc及會展，而地圖能顯示中文，但大廈的名稱未能詳細列出。與原有的《Google地圖》比較，同樣以朗豪坊作中心，新《地圖》只能顯示街名，實用性一般，目前都係要等Google推出《Google地圖》App或用回網頁版。新《地圖》的導航功能具備語音提示，對駕車人士會較好用，但暫時還欠缺公共交通工具的資料。</p><p> new look</p><p>4G實測：網快200倍</p><p>SIM卡會轉用nano-SIM卡， 比micro-SIM細44%，選用LTE網絡，理論上速度可達100Mbps，另外亦支援HSPA、HSPA+及DC-HSDPA制式。<br>筆者以《OFCA》App測試速度，一般下載可達到29.83Mbps，而與3G的4S比較，平均只有0.13Mbps，速度快200倍有多。再試下載Apps及YouTube影片，裝好Apps開Game玩，4S都仍在下載中，有如在用寬頻網絡一樣。</p><p>《OFCA》速度測試</p><p>先達報料：首輪回收價$7,800</p><p>萬眾期待的iPhone 5除了睇功能外，好多人都問有無得炒呢？問過三禾電氣的Simon，第一日的16GB回收價起碼叫到$7,800，有心放機的就要留意，最好入16GB，水位會比較高。Simon亦指出頭幾天的回收價都幾穩陣，據講業內人士需要好高，不過長遠而言都要睇大陸需求，要注意係因為新機用上nano-SIM，大陸用家使用上可能會有障礙，而傳聞坊間已推出nano-SIM的Cut卡器，但至截稿前仍未能證實，相信炒家會冒一定風險。</p><p>月費比拼：SmarTone最低</p><p>iPhone 5支援4G LTE，但要留意港版的iPhone 5支援LTE （850/1800/2100MHz）。而SmarTone、1010及one2free亦確認提供1800MHz LTE網絡支援。</p><p>五區直選：5仔贏3仔</p><p>iPhone 5甫一露面，踩台者惡搞者眾，不過一輪五區公投後，結果iPhone 5的潛在買家都係贏出Samsung Galaxy SIII支持者九條街。</p><p>Samsung派唔動容</p><p>Mandy Wong /模特兒<br>4S的用家，覺得新機iPhone 5好似都差唔多，雖然機背有新設計，但認為舊設計靚啲。我不想機身太大，4吋的屏幕已經好夠用，會更着重相機質素，會考慮為了影靚相而轉投Samsung陣營。</p><p>崔家明 /smartphonex.net網主<br>我覺得機會唔高，因iPhone 5個吸引度不足，唔似當時iPhone 3GS轉iPhone 4咁有突破！反而Android陣營不論規格同選擇都勝過iPhone 5，所以個人唔係咁睇好。</p><p>Debby /模特兒<br>已轉用SIII，但不會回巢用iPhone 5，因為已經習慣Android系統，而且我喜歡看電影，iPhone 5的4吋芒都嫌細，可能等iPhone 6才有打算回歸。</p><p>Patrick Hung /AV界<br>本身有使用4S，第一時間升級的意欲不大，覺得iPhone 5硬件並不突出，優點在於iOS 6，4S應可支援大部份功能，認為Samsung的大芒策略反而更有吸引力。</p><p>Dan /室內設計師<br>iPhone 5功能同外形都無乜特別吸引嘅地方，加上自己好鍾意SIII個大芒睇片睇相，iPhone 5仲係得4吋芒，真係吸引唔到我囉。</p><p>iPhone派繼續撐</p><p>Thomas Law /耳機界<br>已經第一時間訂了iPhone 5，最吸引是配搭的新耳機EarPods，聲音意外地理想，雖然有漏音的情況，但中低音頻都不俗的表現，而且人聲好近，聽大部份音樂都合適。</p><p>梁佑嘉 /歌手<br>用開iPhone 4，一路唔轉4S等新機，不過最後好似無乜驚喜，而且機身長咗，將手機擺落褲袋會凸咗出嚟。Apple出名User-friendly，試完新機可能唔捨得轉其他牌子。</p><p>李兆富 /財經界<br>用緊4S，若行iOS 6無問題嘅話，唔會轉iPhone 5喇。雖然係咁，但都唔會轉三星，因為佢難以單手操作，呢點好重要！而且用開iPad同MacBook，習慣咗，好多Apps一轉又要重新畀錢。</p><p>Hidy /模特兒<br>由第一代用到iPhone 4，對佢絕對有情意結，亦好期待iPhone 5，因為佢都算係Steve Jobs最後一部機，好有紀念性。唔會轉三星喇，無謂重新適應另一部機。</p><p>Natalie /主婦<br>我個個Friend都話似電視遙控，我又覺得OK喎，不過新機改動不大，都係睇定啲先換機。絕對唔會轉三星喇，試過改一個設定，又搵又㩒十幾下先搞掂，好</p><p>Samson /市場部<br>以前用開Google Nexus，不過轉咗iPhone 4S後，真係好親切易用。iPhone 5個芒大咗，對於我呢類手指粗大嘅人，又成日要WhatsApp同電郵嘅人，芒大咗好緊要，無咁易㩒錯嘛。</p><p>梓豪 /iPhone用家<br>以前買落一些30pin的配件，新機突然間改晒做新插頭，即係話舊配件用唔着，暫時都唔會換機住。</p></body></html>