<html><header><meta charset="utf-8"><title>中門大開：算舊數 - 添馬男</title></header><body><h1>中門大開：算舊數 - 添馬男</h1><p>保衞釣魚台反日大示威新聞，真係唔想再聽，亦唔想再睇。領土紛爭，一係外交，一係軍事解決，北京自知已錯過時機，冇得解決，便放一班盲目愛國憤青做場大龍鳳，目的係轉移視線，大家即管放長雙眼，睇睇打砸搶暴徒有幾多人被起訴及判刑。中國人好善忘，或選擇性失憶，1971年美國宣佈交還琉球託管地予日本，香港爆發第一次保釣，共產黨冇乜反應。點解？忙於爭取中日建交，在國際社會取代中華民國，所以乜都可以讓，可以傾，乜都冇所謂。</p><p>向政府問責更實際</p><p>當時日本外務省擔心中日建交三大障礙，首先是日美安保條約，其次是戰爭賠償，最後是領土紛爭。任何對中國讓步，自民黨內及右翼會攻擊田中內閣「媚中賣國」，據有份參與田中角榮與周恩來談判建交的橋本恕回憶錄透露，1972年7月周恩來託公明黨委員長竹入義勝帶回訊息予田中，表示建交不涉日美安保條約，其次係「毛主席說放棄戰爭賠償」，呢兩大讓步促成田中角榮決定訪華。周恩來與田中角榮進行了四次會談，最後一次田中提出釣魚台問題，周的回應是再談下去會不能完結，中方不想糾纏下去，想盡早完成建交談判，實現中日建交。共產黨當時首要目標，是爭取日本建交，孤立台灣，而釣魚台問題亦因而錯失了談判時機，1978年鄧小平訪日，才有留畀下一代人解決這說法。日本早已睇穿北京唔想處理釣魚台嘅立場，所以亦不動聲色，對釣魚台行使實際管治權。可以話在1972年中日建交那一刻開始，釣魚台已淪喪入日本人之手。今日盲毛憤青與其嘥力破壞日本車，衝擊日式商店，甚至活捉AV女優蒼井空又如何，倒不如向自己政府問責，繼承五四先輩「外爭國權、內除國賊」優良傳統。橫掂打住愛國無罪旗幟，「尋釁滋事」並不適用。添馬男</p></body></html>