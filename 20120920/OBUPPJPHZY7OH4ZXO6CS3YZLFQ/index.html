<html><header><meta charset="utf-8"><title>樂香園：騎呢民企混亂實錄 - 海迪</title></header><body><h1>樂香園：騎呢民企混亂實錄 - 海迪</h1><p>內地不少民企管理混亂，呢個問題如要一一列舉，相信寫十日都寫唔完。以其中一間近年業績衰到貼地嘅民企為例，某公司老闆「失蹤」咗兩年，完全唔理業務，令管理層唔敢在營運上作出果斷決定，導致生意一落千丈，最後只識拎錢去搞埋啲不務正業嘅投資。你以為老闆有咩難言之隱所以要淡出？非也。市傳老闆係不愛江山愛美人，兩年前戀上咗某女星，即買埋私人飛機同美人遊山玩水，至舊年中終於同老婆搞到離婚，最近先再婚，乜都搞掂晒，依家咪復出囉！投資界朋友仔同海迪講起呢個故仔時，都忍唔住咬牙切齒，私奔嘅代價就係間公司無咗幾廿億市值！你自己死唔緊要，累到人呀嘛！另一從事體育用品公司，管理混亂亦係出晒名。業界人士形容呢間企業係退休運動員嘅天堂，冗員無數，所以當行業出現問題，呢間公司完全無辦法壯士斷臂，直到近年要搵外援出手，先拆得掂個局。呢啲事雖已過去，但投資者對呢啲不負責任嘅行為會記喺心裏，專業啲講叫「Management Discount」。呢一轉民企風暴後縱使可雨過天晴，市場願意給予呢啲股份嘅估值（PE），相信已不復從前。海迪</p></body></html>