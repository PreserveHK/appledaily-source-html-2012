<html><header><meta charset="utf-8"><title>酒香情4：百年五加皮　不認輸</title></header><body><h1>酒香情4：百年五加皮　不認輸</h1><p>永利威很旺。訪問兩小時，店裏電話響個沒停。他們賣大閘蟹，三年前開拓團購市場，去年銷量破六萬隻，財經記者也來採訪。客人都把永利威當大閘蟹老字號，事實他們「蟹齡」才14年，不短，但不及他們的酒做得長——1905年扎根上環永樂街，以五加皮和玫瑰露獨步天下，上世紀五六十年代，高級酒席只喝它。今天，香港人不識香港貨，不知五加皮玫瑰露甚麼顏色。地頭蟲潰於河蟹矣。記者：劉嘉蕙攝影：伍慶泉</p><p>只怕真材實料</p><p>看守着永利威這百年招牌的是一對姓程父子。自言怕行家眼紅不願上鏡的細程生負責蟹部，採訪當天適逢蟹季開鑼，他不停在電腦和蟹櫃間轉來轉去、接電話接到手軟。所有定單問題他有問必答，反應快而清晰；只有問到酒，他才把大程生請出來，把話語權讓給他。人稱楷哥的大程生，是永利威配方第三代傳人，沉默時威嚴，說話時字字鏗鏘。記者未坐定，他先開火罵電視台。「我哋豬膽形酒樽申請咗專利，電視台成日亂咁攞去用，得過且過！嗰頭用我個酒樽唔通知聲，另一頭幫大陸酒（九江雙蒸）拍劇集，我唔睇電視好耐！」不同於維園阿伯式的牢騷，是義正詞嚴的炮轟。「唐英年做財爺時，搞乜嘢紅酒免稅，有乜理由外國酒免稅，中國酒畀百分百稅？嚴格嚟講佢係漢奸！」今天我們怨香港失守於強國，楷哥30年前就反對大陸貨。「80年代開始，大陸貨開始嚟。以前香港人食三花牌午餐肉，一罐三個幾，珠江牌賣八毫半；我哋十幾蚊一支酒，佢賣三四蚊，政府係要衝垮你，咁咪難做囉，終於變咗家個個飲珠江橋牌。」舊時上環有幾間老酒莊，陳太吉做玉冰燒、杏林莊出名雙蒸，還有永生和、歧豐玉，各有各做相敬如賓，得閒坐低飲茶鬧吓大陸酒。「家得返我哋一間。第二代覺得做酒辛苦，好多賣咗間舖，搵錢。」在楷哥心目中，老字號不是一盤生意，是使命，任重而道遠。挫折是有，不能認輸 ——起碼不能輸給他不屑的理由。「咁耐以嚟永利威面對最大困難只有一個：1968年玫瑰花失收，我哋失去原料，只好以乾花代替，就係咁！大陸影響係有，但唔係真材實料嘅嘢，我哋唔怕！」</p><p>製酒要學中醫</p><p>甚麼是真材實料？永利威招牌五加皮酒，用當歸玉竹獨活肉桂人參川芎等33種藥材精煉，記者試喝一小口，即時行氣活血，整晚雙頰紅卜卜。「五加皮最緊要掛杯，我用玉竹做掛杯，飲完會自然沉澱；大陸的用糖漿，係有掛杯效果，但飲完仲黐住酒杯，要用水捽先甩。而玉竹本身有滋陰作用，糖漿有乜嘢用？」為做好藥酒，楷哥花三年上夜校學中醫，還開過診，「做藥酒，起碼藥性你要識，《本草綱目》係咪起碼要睇晒佢？中藥開處方，第一個原則是君臣佐使（為《內經》的中醫藥處方原則），一劑藥邊樣係君（為主）、邊樣係藥引，要有概念。家大陸班友唔識，見有當歸杞子就當係大補酒，賣到好貴，但有乜嘢用？」清透輕盈的玫瑰露，用鮮花製，早期用來自福克蘭群島的，大陸開放後，用青島、四川、甘肅的，總之好就用。扭開樽蓋，花香撲鼻，嘗一啖，口腔留香久久不散。楷哥說，未有洋酒大陸酒之前，有錢人擺酒就喝這兩味，水上人家結婚過大禮常備五加皮，貪其驅風祛濕。1925年，永利威率先搶攻美國，成為中國酒的國際代表；戰後廣州電台開台，那句順口溜「半邊雞．壹壺永利威」由梁醒波親口念出。大酒家支持，平民飯館也幫襯——楷哥62年加入永利威，他記得當時大埔墟一個星期閒閒哋賣出五千支他們的玉冰燒，送貨送到氣咳，彼時大埔還只是個人口稀少農村。「英國佬自稱日不落帝國，我哋老闆當時都夠膽講，永利威日不落，有日頭就有我哋。」</p><p>五加皮溝可樂</p><p>俱往矣。今日年輕一代不知玫瑰露甚麼顏色。以前飲五加皮玫瑰露是時尚，今天到他們反過來學何謂Chic，「家有Blogger發明新飲法，用玫瑰露溝七喜、五加皮溝可樂。」細程生雀躍地拿出紙杯汽水示範，楷哥在旁觀看，不發一言。香港人愛看人折墮：正常推測是，酒賣唔掂，轉而賣蟹？「唔係。」楷哥說來沒半點委屈。故事其實是，若干年前他把地舖租給一個小伙子，小伙子賣蟹，行家呱呱嘈，搞惡性競爭，他看不過眼，叫當時剛畢業的兒子也去學賣蟹，包租公出馬，以堵悠悠之口。後來賣出名堂，是意料之外。兩條百年秘方，楷哥沒放棄過，採訪前一天他老人家才剛從珠海酒廠監場回來，「我從師父身上學到最重要一點，是忠心。當年有人出五倍人工挖我哋兩師徒過檔，佢叫人即刻走，唔使同佢講。師父大我三四十年，卻待我如兄弟，叫佢放假休息，佢都只係去斬料返嚟加餸，咁好嘅人邊度搵？」他師父霍三九，12歲在永利威做雜工，因勤勞忠心坐正第二代傳人。那代人重忠義，霍三九目不識丁，所以做徒弟的楷哥甚麼都學，就是怕師父被呃，也因此被傳授秘方。不找接班人嗎？楷哥指了指正在講電話的細程生，擺出個無可奈何的表情。兒子賣蟹賣得過癮，他等得心急。</p><p>百年歷史二三事</p><p>1.永樂街店面本來是地舖，97那幾年，股東各自求去，把地舖賣了遷到樓上。2.駐守永樂街半世紀，楷哥看盡老店變遷，隨口講得出半部《溏心風暴》式的真人真事，「我最大感觸係，牙擦擦的一定冇好下場。」3.去四川山旮旯地方買高粱酒，右邊的是年輕時的楷哥，有點像夏雨。4.賣大閘蟹，要配花雕。永利威也有做，還找來他們覺得最好的話梅，做成小包送給客人佐酒，但永不高調宣傳，也不賣給酒家。十二年陳$200、五年陳$605.牆上貼滿舊店及舊包裝的老照片。永利威（2544 1174）地址：上環永樂街124號</p></body></html>