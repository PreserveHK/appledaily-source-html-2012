<html><header><meta charset="utf-8"><title>波叔擔正重演5億招婿<br>荷李活拍趙世曾父女恩怨</title></header><body><h1>波叔擔正重演5億招婿<br>荷李活拍趙世曾父女恩怨</h1><p>趙世曾早前豪擲5億，為同性戀女兒趙式芝招親，事件震驚中外，更將搬上大銀幕。美國派拉蒙電影公司昨日宣佈以趙世曾5億招婿為題材，開拍名為《The Lesbian》的笑片，更會由曾主演電影《波叔出城》（Borat）的英國諧星沙格畢朗高漢（Sacha Baron Cohen）主演。趙世曾表示願提供資料，趙式芝則屬意由英國女星姬拉麗莉（Keira Knightley）扮演她。</p><p>趙式芝上月在北京宣佈和同性密友、波爾錶太子女楊如芯（Sean）已在法國舉行同志婚禮，事件觸動億萬富豪老竇趙世曾的神經，他先出聲明否認女兒已婚，之後又豪擲5億公開全球招女婿，力求將愛女由攣變直，事件在海外廣泛報道，日日被追訪的趙世曾樂在其中，女兒趙式芝則被蜂擁而來的追求者搞到不勝其煩，她前日在facebook埋怨老竇：「為甚麼中國社會可接受和歌頌一個男人有五位妻子，而不能接受女性選擇不要丈夫？」揶揄老竇只准自己風流，不許女兒有真愛。</p><p>「最緊要講番事實」</p><p>同性結婚變成轟動中外的5億招女婿鬧劇，美國派拉蒙電影公司昨日隨即宣佈食住噱頭開拍新片，由英國笑匠「波叔」沙格畢朗高漢的公司負責，標榜故事改編自真人真事，據悉波叔會親自上陣，飾演大亨趙世曾一角，至於其他角色及詳情則未有公佈。<br>趙世曾昨午在灣仔返工，他甫見記者到訪，即執番靚仔、戴好黑超才上鏡，他對事件搬上大銀幕表示歡迎：「最緊要講番啲事實，冇誹謗就得囉，佢哋問我拎information都冇問題，我唔想講啲唔係事實嘅事。」至於由波叔扮他，趙世曾就說：「邊個波叔呀？我唔知呀，角色呢啲我控制唔到。」</p><p>屬意姬拉麗莉演出</p><p>趙式芝對事件越搞越大，她昨日苦笑說：「搞大咗好耐啦，冇得收科！」她指與Sean的愛情故事被拍成笑片，不覺得尷尬，並謂是反映社會對同性戀的矛盾看法、父母壓力等，她哈哈笑：「有趣嘅，相信會好多觀眾。」趙式芝似乎無奈，惟有繼續笑住陪老竇玩，波叔演她爸爸，趙式芝謂沒特別感覺：「因為爹哋係獨一無二，我哋其實鍾意另一個印度笑匠Russell Peters。」至於她的角色，趙式芝就笑住說：「貝安琪想做喎，Sean嘅角色就何韻詩做好喎。」但新片是荷李活電影，她謂希望改為美女配，屬意由英國女星姬拉麗莉飾演自己，Sean的角色就希望由大眼妹安妮夏菲維（Anne Hathaway）飾演，問她為何不自己演出？她說：「No喇，唔好搞咁多嘢喇。」趙世曾的卓能集團投資瓣數多，何不投資一份？趙式芝說：「老竇如果一早想做娛樂公司嘅嘢，應該做咗好耐，呢啲畀其他人搞啦。」她覺得應收取電影公司版權費去做善事。<br></p><p>「日日有男仔應徵」</p><p>自從趙世曾公告天下要用5億栽培未來女婿，發給趙式芝的求愛電郵以千計，要搵專人處理，而她的facebook之友急升到23,000多人，雖然趙世曾收窄範圍，要求女婿是中國人，但情況沒有改善，趙式芝說：「依然有好多唔同國籍嘅人，花好多好有創意嘅方法嚟應徵，家reception都日日有男仔企喺度，拎住紮花，有啲好似男模咁。」莫非想邂逅她？她笑說：「係想見我老竇應徵囉！」<br>採訪、攝影：林妙萍、吳耀輝、彭琮然</p><p>轟動國際：美日電視台邀專訪</p><p>趙世曾豪擲5億招親，欲「拗直」愛女趙式芝，更拒認女兒與Sean的婚事，事件轟動國際，吸引過千壯男寄信應徵做女婿。繼日前英國《The Times》、《太陽報》、美國CNN、路透社、美聯社等爭相報道事件外，趙式芝日前先後接受英國《獨立報》及BBC訪問，並在節目中承認曾與男性相戀。<br>而棒打鴛鴦的趙世曾昨日在辦公室接受日本一間電視台訪問，下周一更獲美國ABC電視台的著名節目《20/20》邀請做家訪，到時趙氏父女將在趙宅一起受訪，兩人勢必就同性婚姻的看法作出討論。</p><p>我是誰：劍橋畢業騎呢上位</p><p>將在荷李活電影《The Lesbian》扮演趙世曾的英國男星「波叔」沙格畢朗高漢（Sacha Baron Cohen），現年40歲，畢業於劍橋大學歷史系，做過模特兒，07年在《波叔出城》（Borat）和《波兒出城》（Bruno）飾騎呢記者及同志男模都演得出神入化，今年他在《大鈍裁者》（The Dictator）更寸爆已故北韓領袖金正日等人。<br>然而波叔拍戲出位亦代價不少，他在《波叔出城》整蠱美國人，被傳已成某些州分的不受歡迎人物，而他在米蘭時裝周無端端上台行貓步而被捕。其實戲外的波叔一點也不神化，他和演員妻子艾娜菲舒亞（Isla Fisher）一直恩愛，屢被拍到跟兩名女兒共享天倫。<br></p></body></html>