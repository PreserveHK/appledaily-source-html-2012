<html><header><meta charset="utf-8"><title>棟篤睇：黃子華抽乾政治水</title></header><body><h1>棟篤睇：黃子華抽乾政治水</h1><p>52歲黃子華前晚在紅館為第15輯棟篤笑《洗燥》開騷，首場吸引不少藝人，包括郭藹明、葉德嫻、許志安、蘇永康、黎耀祥夫婦、蔡一智夫婦等。全晚主題圍繞一個「燥」字，表面談及港人燥的原因，實則抽乾政治水，由中港矛盾、國民教育、李旺陽事件、梁振英、陳茂波、反日政治話題，到港人貼身的樓價問題都有，每觸動港人之痛時，全場即捧腹大笑，但笑中有淚。<br>採訪：李珮洳</p><p>國民教育</p><p>國民教育指引衍生出來的教材騎呢，並引導學生聽國歌要感動流淚，子華前晚以「母親」來比喻中國，他說：「又話母親節唱歌要喊，但真係喊唔出，呢度係香港，唔係北韓，死時先喊，文化太唔同，都唔知邊個想要唱到喊，我想同諗嗰個講，伯母幾時生日呀？我哋唱歌畀伯母聽。」</p><p>撤與切</p><p>提到學民思潮召集人黃之鋒兩度拒絕與特首梁振英握手，子華便說：「堂堂一個人畀手同你握，你條死仔同我鞠躬唔握手，打你就有失身份，唔打你就難忍。當事人唔夠聰明，應該退後兩步，講承讓承讓。呢班仔由朝嗌到晚，仲要嗌切（撤），我男人嚟㗎嘛，又做打交叉手勢，分明係一把鉸剪，叫乜嘢切，我都軟化咗啦。其實呢個時候應該推你老婆出來講嘢：『你哋叫佢切，佢切咗我點樣，我死畀你睇！』」</p><p>李旺陽事件</p><p>表面談及香港回歸後，母子關係（中港關係）發生大矛盾，實則暗諷李旺陽被自殺事件荒謬，子華說：「大家文化好唔同，香港人成日話吊頸都要唞下氣，我哋母親就發明咗腳掂地吊頸，即係吊頸都可以唞氣。」</p><p>劏房波</p><p>陳茂波早前被揭經營劏房，竟推老婆做劏箭牌，全城震怒。子華乘機抽水：「我哋母親好多做官都貪污，香港呢樣嘢追得好貼，佢哋高官老婆殺人，咁我哋香港點呢，係唔係等如陳茂波老婆殺人？佢開劏房唔係殺人。」</p><p>反日情緒</p><p>中日關係因釣魚台主權問題升溫，子華當晚穿的服飾是日本貨，他說：「我怕有人叫我除晒佢，其實得條鞋帶係日本貨，我聽日會換走埋佢，我阿爺成日問我買乜鞋，鬧我買埋啲膠鞋，佢覺得買對鞋要行到去釣魚台……」</p><p>寸強國人</p><p>國慶假期期間，尖沙嘴廣東道已被「強國人」攻陷，一車車內地旅客蜂擁入名店掃貨，令港人汗顏。子華說：「現代女性嘅性徵，除咗有子宮外，就要有LV，事業線唔夠，唔使驚，買LV啦，有LV就兒孫成群，冇LV就獨自一人，唔知係唔係冇LV會令子宮萎縮。」</p><p>影帝助陣</p><p>子華今次請到影帝劉青雲和視帝黎耀祥拍攝短片，在開場及中段時播放，青雲在短片中扮子華的經理，指子華沒公關便吃屎，而祥仔則扮警務處長，子華說：「又有視帝又有影帝客串，佢哋片酬夾埋二千萬冇走雞，為咗你哋孭住二千萬債，但我唔後悔。」</p><p>黃子華歷年棟篤笑</p><p>黃子華是香港棟篤笑的始祖，90年從西方引進「Stand-up comedy」的表演藝術來港，並將之譯名為棟篤笑，二十多年來共舉行了15次棟篤笑。</p><p>分析李小龍對港人影響時說：「原來讀得書少都咁有型㗎，以後一到考試，我讀得書少，阿Sir你唔好考我！」<br>《娛樂圈血肉史》1990</p><p>解構一個人是否鹹濕時說：「一個人鹹唔鹹濕，就係睇吓佢有冇呢樣嘢（指着自己下體），有就鹹濕，冇未必唔鹹濕。」<br>《色情家庭》1991</p><p>解構人與人之間的隔膜時說：「有冇諗過點解咁多人鍾意打麻雀？就因為朋友之間都冇乜好傾，坐埋砌啦！」<br>《跟住去邊度》1992</p><p>論到菲傭時說：「香港咁細一個島仔，養起咗成個國家，菲律賓呀！家香港人生仔可以冇老婆，但唔可以冇菲傭。」<br>《末世財神》1994</p><p>講述童年被鬼妹怒罵：「一兜避能嘻呢！」即（You don't belong here！）。<br>《棟篤笑雙打之玩無可玩》1995</p><p>將秋後算帳等敏感政治話題輕鬆化，他說：「中國同香港提出一個要求：井水不犯河水，真係一家人會唔會咁講嘢呀？新馬仔嗰家咁惡劣都唔會咁講啦！」<br>《秋前算賬》1997</p><p>「我準備咗兩個棟篤笑，第一個準備咗嘅棟篤笑係準備咗嘅棟篤笑；第二個準備咗嘅棟篤笑係一個冇準備嘅棟篤笑，但係我為呢個冇準備嘅棟篤笑，都準備咗好耐。」<br>《鬚根Show》1998</p><p>教授港人解答難題時的萬能詞彙：「搵食啫，犯法呀？」<br>《拾下拾下拾年棟篤笑》1999</p><p>「當日我點解學首德文歌，係因為想媾一個識德文嘅女仔，問題我識咗首德文歌之後，先知佢識嘅係意大利文。」<br>《鬚根Show2》2000</p><p>以「魚蛋論」去闡述香港怪現象：「做乜大家買串魚蛋一樣咁多錢，佢多我兩粒㗎？我唔要你畀番兩粒我，我要你攞走佢嗰兩粒！」<br>《冇炭用》2003</p><p>在討論甚麼是化妝時說：「化妝就係你落咗妝，我仲認得你，你落咗妝，我唔認得你，嗰啲叫做喬裝。」<br>《兒童不宜》2006</p><p>解構「從來」這個詞彙時說：「『從來』其實就係講緊第三次，即如果一個人衰多過兩次，衰到第三次，佢就從來都咁衰㗎嘞。」<br>《越大鑊越快樂》2007</p><p>似在暗諷天真嬌時說：「乜嘢叫做天真？就係你相信一個藝人嘅形象就係嗰個藝人，咁樣就叫做天真。」<br>《嘩眾取寵》2009</p><p>論及夢想時說：「有夢想與冇夢想嘅人嘅分別，係冇夢想嘅人會被人逼死。」<br>《娛樂圈血肉史2》2010</p></body></html>