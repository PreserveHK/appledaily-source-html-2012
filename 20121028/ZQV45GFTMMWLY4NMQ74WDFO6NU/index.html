<html><header><meta charset="utf-8"><title>我主場：陳惠敏江湖了斷</title></header><body><h1>我主場：陳惠敏江湖了斷</h1><p>江湖風波惡。今年67歲的陳惠敏曾經是兩屆東南亞擂台冠軍，同期打爛仔交多過食飯的梁小龍，在陳惠敏面前都只能認第二，他的江湖是打出來。20歲出頭已經是金牌睇場，雙拳打遍當時警察禁區、賣白粉的廣東道一帶。身手被看中投身電影做主角演拳王、黑社會入型入格，戲裏戲外都是江湖。他話蠱惑仔不會有鄭伊健咁靚仔，講神似依然是志雄哥同李兆基「因為佢哋真係黑社會，我話嘅」。拳頭出英雄，燦爛過後歸於平靜，跟日本紅星新藤惠美的戀情也一樣，兩年後選擇返回太太身邊。今日陳惠敏兒孫滿堂，見過不少社團大佬臨老過不到世，他會向子姪灌輸黑社會不是好威的概念，「唔係一陣佢喺學校話想做黑社會大哥咪大鑊」。<br>撰文：溫敏芝、何永寧</p><p>陳惠敏圍村人出身，在影圈擅長演殺手、大佬角色，對於曾是江湖中人，他從來都不避忌：「我敢認㗎，警察部個個都知道。」70年代陳惠敏是叔父輩肥佬坤座下的金牌打手，他說：「家清真寺近廣東道，嗰時係差佬禁區，冇差人敢入去。全條街都係道友，因為嗰度有幾檔（白）粉檔係我大佬開嘅。差佬怕道友，道友就怕我哋，呢個係江湖地下秩序。」</p><p>金牌打手刀疤留戰績</p><p>經歷不少打打殺殺日子，自言見報率比當明星還高：「劈友我劈得多啦，睇報紙我經歷過大打、細打，群打。多嘅百幾人打百幾人，少都十幾廿個，我年代日日都有啦，70年代全部講打，我陳惠敏金牌打手呀。」左手臂一條少說也有8吋的刀疤就是當年的戰績。陳惠敏指60、70年代黑社會盛行而且警匪勾結，警察即係蠱惑仔，他回想當年：「全部講貪污，因為仲未有ICAC，嗰時唔貪污做差人好難，做清官為人民服務，唔該聽日你去守水塘，夠清啦望住座山。事實係唔到你唔貪，都有人問過我，嗰個年代真係冇差人唔貪污咩？我話有，死咗嘅差人咪唔貪污囉。由高至低，最貪係英國佬，阿頭唔貪班馬仔邊敢貪，嗰時做探長得幾百蚊一個月，何來個個幾千萬身家。」</p><p>蠱惑仔有組織冇規矩</p><p>陳惠敏表示當年的黑社會跟今日大不同：「家呢代江湖中人，出嚟行乜大哥，乜之虎，一定身光頸靚，着衫係名牌，起碼有架Benz先啦，唔會好似以前黑社會大哥，單車都冇一架，但係以前低調好多，家啲人擺到明話自己係蠱惑仔，仲要同警察鬥氣，到佢年紀大咗，經過好多風浪又俾人拉，坐過監就會諗到黑社會都唔係咁好，老咗做嘢又冇人敢請你，做大哥家好多連飯都冇得食，呢樣係真事，唔係個個有Benz又有馬仔，警察點會畀你擺到明黑社會，一定拉你，坐得幾次監，幾惡都好，入完去出返嚟就唔係虎，得辛苦個苦，好多事唔係你想像中咁美麗。香港家所謂幫會人，係有組織就冇規矩，唔同外國見到比自己年紀大嘅前輩好有禮貌，香港冇嘅，會話『死老鬼，你老喇家後生話事』。早年仲有人搵我出番嚟，我話唔想三更半夜俾差佬搵，做大佬要有錢，唔係邊有錢保釋啲細，以前講打家講錢。」本身就是黑社會的活字典，不少黑社會電影開拍都會找陳惠敏演出順便提供資料，像最近他拍攝的電影《紮職》就是，他說：「有時唔可以過度誇張，真係黑社會天下無敵咩，咁仲有法律。好耐之前向華勝拍套《藍江傳》啲人物錯晒，我同佢講華勝你搞錯晒喎，佢笑笑口話『睇戲唔好駁古』。啲戲又講到跛豪點勁點勁，佢咪喺深水埗得檔（白）粉檔仔，邊入流，嗰時ICAC本來想做我大佬，不過佢死得早咪是但做個人，講到跛豪天王咁勁拉到佢咪威囉。」</p><p>當差出身見證無間道</p><p>陳惠敏解釋撈家跟黑社會的分別說：「黑社會係幫撈家打工，因為撈家有錢，佢哋咪好似老闆同僱員咁囉。家好多黑社會仲係維持呢種關係，不過就好少用撈家呢啲咁古舊嘅名。」說得興起還大爆警察部秘密，原來電影《無間道》是真有其事：「我當差出身又係江湖中人，最早由獄警轉去做警察。家警察部卧底滲入黑社會，以前我哋時代係卧底滲入警察，不過警察部唔敢認，家警察部仲有好多江湖大佬喺度，但佢哋唔搞事，呢班係未當差時已入咗江湖。」陳惠敏當年由社團到影圈，靠的都是一個打字，連續兩屆東南亞拳擊冠軍，身手被大導演看中，他說：「當年仲有陳觀泰同梁小龍都係因為打得所以入行，因為興打鬥片，我除咗演大佬殺手都做過大俠，不過冇乜人記得。試過有記者問我哋三個邊個最好打，我話梗係我啦，小龍同陳觀泰都唔敢話唔係，呢個係事實。」近年陳惠敏已轉型經營紅酒生意，閒時在家裏專心打理盆栽。對近年的蠱惑仔電影既參與過，亦看過不少，當中鄭伊健飾演的陳浩南，頗有當年他的影子，陳惠敏就嫌不夠寫實：「如果講邊個做得似，梗係吳志雄同李兆基，一行出嚟就似，我話嘅，因為佢哋本身真係黑社會，點會唔似，伊健就唔似嘞，頭髮咁長，打交邊方便，都冇咁着數啦，長頭髮又冇做大佬威嚴，似甩毛飛多啲。同埋嗰時行走江湖，除咗我陳惠敏之外邊有蠱惑仔揸法拉利。」</p><p>管教子孫遠離黑社會</p><p>現在已兒孫滿堂的陳惠敏寄語年輕人：「我都唔想仔女入黑社會，屋企教育好緊要，呢行入咗去抽返出嚟好難，以前年代我打得、有名，我就可以搵到食，家最緊要講你張cert係邊間大學。睇戲做大哥個個光鮮，拍戲咋，就算有都係得好少，大部份黑社會，最後命運都係唔係咁好。所以後生仔唔好入黑社會，會影響前途，想考政府公務員冇機會，連下一代都唔得，好似我個仔大學畢業仲要碩士，乜都考到，係考警察就係唔批，話你家庭入面有個咁嘅人物，我都係咁教孫仔，有時班子姪睇我以前江湖片咁威，我都話呢啲係拍戲唔係真，費事佢有咁嘅思想做黑社會，一陣7、8歲人仔喺學校先生問佢想做乜時，佢話想做黑社會大哥咪大鑊。」</p><p>狂情撻着新藤惠美</p><p>陳惠敏胸前雙鷹、背脊的龍紋圖案加上雙臂左青龍右白虎，紋身已成他的標記。打西洋拳出身的陳惠敏靠雙拳揚名，除了是兩屆東南亞搏擊冠軍，最令人津津樂道的，當然是以37歲高齡技術擊到兩個日本當打拳手：「嗰時因為拍電影《狂情》所以順便安排兩場拳賽，其中一個拳手仲畀我打到白癡。</p><p>老婆打走小狐仙</p><p>提起《狂情》自然不能不提片中女主角，拍過不少經典日劇如《小狐仙》、《柔道龍虎榜》等的新藤惠美，當年跟陳惠敏傳過緋聞，他說：「我同佢拍完套戲之後住埋兩年，後來老婆話『你要佢就唔好要我』，之後老婆打咗佢一鑊至肯走。諗番都係老婆緊要。」陳惠敏由荃灣圍村人移居西貢多年，那裏已變成他的主場，在盛行偷車返內地的年代，他替人找失車亦有一手，他笑笑口說：「當年興偷Benz返大陸賣，喺我屋企對面就有個位畀啲偷車上大飛，架車一上咗船15分鐘就返到大陸。好多時有的朋友打電話嚟話架車乜嘢色、乜嘢款，我就叫啲仔落路口截，畀啲錢就可以贖番架車，如果上咗船就冇辦法。」陳惠敏年輕時好勇，養的寵物亦鬥狠，鬥狗是他當時的興趣：「嗰時覺得好刺激，家諗番都覺得好殘忍打到鮮血淋漓，人年紀大心態唔同後生。」</p></body></html>