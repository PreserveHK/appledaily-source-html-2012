<html><header><meta charset="utf-8"><title>團年飯生意料升15%</title></header><body><h1>團年飯生意料升15%</h1><p>【本報訊】食肆酒樓團年飯雖加價，但消費物價指數也顯示食品價格升幅高於出外用膳，「出街食抵過屋企煮」。飲食業估計團年飯生意升10至15%；逾萬元至三萬元豪華餐不乏食客捧場。<br>消費物價指數中，食品於去年11月份錄得11.5%按年升幅，外出用膳則只升6.3%。叙福樓集團執行董事黃傑龍說，食材成本雖升逾30%，但因競爭激烈，團年飯只可加價約10%，「街市買餸貴咗仲多」!黃說不少市民「六千蚊到手」，團年飯生意額較去年升10%至15%。黃傑龍續稱，顧客多數訂每席2,000至4,000元套餐，但也有「加料」鮑魚、東星斑至萬多元：「過時過節都捨得嘅。」鴻星酒家發言人說團年飯預訂了七、八成，料生意升10%。</p><p>三萬元超豪宴有市場</p><p>「全球經濟衰退都仲未殺到，大家都想食番餐好嘅先。」富臨飯店老闆楊貫一說，每席兩至三萬多元團年飯仍有價有市，「唔單只係內地客，好多香港人都捨得嘅」。不過，他預料年中全球經濟向差影響至亞洲，生意會回落，「但唔好諗咁遠住，開心過埋新年先啦」。</p></body></html>