<html><header><meta charset="utf-8"><title>蘋機會：薄切迪士尼Phone　愛上變裝</title></header><body><h1>蘋機會：薄切迪士尼Phone　愛上變裝</h1><p>不久前，日系Fujitsu搭上Disney推出別注版手機，破格成熟嘅設計加埋防水功能，令迪士尼粉絲印象深刻！最新返呢款NTTdocomoP-05D同樣玩米奇主題，不同之處係佢唔止有簡約嘅外表，仲有纖薄機身兼附送兩款DisneyCase，得閒幫佢玩吓變裝，襯番今日個Style都幾好吖！<br><br>記者：陳國輝<br>攝影：伍慶泉<br>Model：Irene@GME淘女郎</p><p>四款彩殼隨時換衫</p><p>如果你想知P-05D有乜迪士尼玩意溝落機身設計，可能會令你失望！拆盒一睇，屏幕下面一個米奇Logo，機背中間又有一個Disney標誌，同早前推出嘅F-05D，幾乎係零分別！但若然係喜歡經常為手機換裝嘅你同我，或者對今次追加不同設計嘅DisneyCase感到興趣。<br>顏色有黑、白兩隻，但其實跟機已附送兩Set唔同設計嘅硬殼，例如小記今次試玩嘅白機，就會跟一款粉紅色唐老鴨，及另一款黑白橫間嘅米妮；至於黑機，就會跟紅色波點米妮同白底嘅米奇溝米妮圖案，想幾時換隨你鍾意！但計我話，原汁原味嘅磨沙白色殼，摸上手咪仲舒服。</p><p>美白拍攝效果省鏡</p><p>講功能，P-05D算中規中矩嗰隻，例如機背嘅820萬像素鏡頭，解像度就無上次嗰款Fujitsu咁勁，不過ISO、防手震、相框，以及全景拍攝模式等，可謂無一甩漏。反而值得留意係專為女士們而設嘅BeautyShot，拍攝後可令皮膚更美白，㩒個掣就即時執靚晒，總好過逐張相抄落電腦，再搵Photoshop慢慢執咁麻煩。</p><p>NTTdocomoP-05D</p><p>系統：Android2.3<br>處理器：OMAP44301GHz雙核<br>制式：WCDMA/GSM<br>鏡頭：820萬像素CMOS<br>屏幕：4.3吋輕觸式<br>特別功能：IPX5國際防水標準<br>查詢：三禾電氣（23740718）</p></body></html>