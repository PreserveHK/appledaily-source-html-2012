<html><header><meta charset="utf-8"><title>私駕路：賓利火紅500匹　激玩淺水</title></header><body><h1>私駕路：賓利火紅500匹　激玩淺水</h1><p>都悶咗幾個月，終於有架超跑到港。早排香港發佈會已曝過光嘅賓利Continental GT V8，一副四公升V8引擎，馬力激上500匹，絕對係超跑級數。遊走淺水灣，未踩油發狂，V8專屬嘅火紅車身，已「鮮色」奪人！<br><br>記者：徐影龍<br><br>攝影：周旭文<br><br>模特兒：Venessa Wong</p><p>車身採V8專用配色</p><p>上年喺英國，早已試過賓利旗下嘅Supersports辣跑，近六百公里長征兼右軚駕駛中，的確深深愛上賓利剛猛狠勁一面。今勻新旗艦辣跑GT V8到港，仲要係最招積嘅火紅色，點都對佢有所期待。<br>對比賓利Mulsanne老細車，GT V8的確的骰小巧得多，車身火紅焗漆殊不簡單，屬V8專用配色，近距離接觸，發覺一大片紅色之中，泛着金屬質感的細節，隨住陽光灑射車身，高光位將車身輪廓，映照得格外動人，高級貴氣感油然而生。車身設計偏向渾圓，令外形更像一隻小辣椒，儘管頭尾燈也一併採用橢圓設計，令整體圓上加圓，但一連串電鍍飾邊、流線車頂、20吋巨軨等配搭，令GT V8充滿力量霸氣。</p><p>極速達303km/h</p><p>筆者曾到訪賓利曼徹斯特嘅車廠，望住車廂每一項細節，近乎人手製作及裝嵌，每一幅桃木紋理，也是獨一無二，一架賓利完成品，基本上足可堪稱藝術品，故坐進GT V8車廂，有種久別重逢嘅親切感。真皮內櫳散發貴族高級感，白色縫線落在黑色車櫳上，相當耀眼，座椅也是工匠一針一線地縫上，呢點就係大量生產車種少有嘅「人味」。<br>當然，GT V8最大賣點，絕對係V8雙Turbo引擎。官方一堆性能數字，實在相當嚇人：500匹馬力，0-100km/h加速僅需4.8秒，極速更達303km/h，莫講話香港地，就算德國無限速公路，也難將之榨盡。今次出發至淺水灣短遊，確實有點「龍游淺水」嘅遺憾。不過在車多、彎多嘅山路中，體驗到全時四驅嘅穩定入彎性。其驚人嘅660Nm扭力，喺1,700轉便可攞盡，加上雙Turbo加持，爆炸力快放，足以令人感到GT V8嘅貨真價實。呢一段試車，雖不算淋漓盡致，但足令我由心叫爽！</p><p>Bentley Continental GT V8</p><p>引擎：3,993cc V8 Twin Turbo<br>馬力：500ps@6,000rpm<br>扭力：660Nm@1,700rpm<br>傳動：八速+/-波箱、全時四驅<br>售價：3,380,000起<br>查詢：Bentley HK（2890 1914）</p></body></html>