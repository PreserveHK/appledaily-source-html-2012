<html><header><meta charset="utf-8"><title>台北<br>
Selina脫壓力衣鬥波</title></header><body><h1>台北<br>
Selina脫壓力衣鬥波</h1><p>台灣女子組合S.H.E成員Selina年幾前喺內地拍劇燒傷，康復進度唔錯，下月底會合體出新專輯。為咗操弗狀態，Selina定期打羽毛球鍛煉體能，喺剛過去嘅星期日晚，佢同老公張承中去咗台北體育館，同拍檔Ella及佢老公賴斯翔兩pair人打羽毛球。</p><p>Ella笑唔停</p><p>嗰晚約6點鐘，Selina同Ella着晒短褲全副武裝，Ella嘅螢光衫鬼咁搶鏡，喺球場同樣笑唔停；燒傷過嘅Selina已經除咗上身嘅壓力衣，真係戥佢開心，雖然佢手臂隱約仲見到疤痕，但佢康復進度唔錯，原來醫生話Selina可以除咗壓力衣去適應。<br>打完波後，佢哋去咗基隆路食飯，之後Selina夫婦返屋企，Ella就同老公散步，着鬆身衫嘅Ella被問大肚未，佢笑住話：「你很討厭耶！」<br>撰文：林妃</p></body></html>