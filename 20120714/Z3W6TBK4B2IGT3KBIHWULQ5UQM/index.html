<html><header><meta charset="utf-8"><title>遊搜好行：彩虹派對　High震倫敦</title></header><body><h1>遊搜好行：彩虹派對　High震倫敦</h1><p>上星期英國倫敦舉行了一場奧運前最大的派對，出席的並非運動健兒或聖火跑手，而是一班超過二萬人、打扮古靈精怪又抵死好玩的同性戀者，高舉彩虹旗，逼爆街頭，慶祝WorldPride今年在倫敦舉辦！無論是同性戀、雙性戀或是異性戀，都可以加入狂歡，最緊要大家互相尊重！<br><br>記者、攝影：姚子浩<br>鳴謝：VisitBritain、AgodaHongKong</p><p>倫奧前最爆派對</p><p>當全球焦點都放在即將在月尾舉行的奧運身上時，上星期這個城市就先來了一場熱身，在市中心搞了一場超過二萬人參與的巡遊派對，為的就是慶祝WorldPride（世界同性戀自豪日）在倫敦舉行。對上一次在耶路撒冷舉行的WorldPride，已經是六年前的事，所以今次來到2012年世界焦點的倫敦，特別顯得盛大及有氣氛。<br>其實每年倫敦都有舉辦自己的LondonPride，而今次就聯同了InterPride（國際同性戀自豪日組織）合辦了WorldPride2012，大搞巡遊及戶外演唱會，吸引來自世界各地的人來湊熱鬧。這次完全免費的活動，在早上十一點開始，巡遊隊伍在MarbleArch出發，浩浩蕩蕩行足三個鐘直到TrafalgarSquare，沿路經過Shopping旺區OxfordStreet及RegentStreet的時候，過萬人在兩旁歡呼影相，氣氛好到不得了！對於第一次參加同類活動的我來說，簡直像去了另一國度，眼見不同性取向、不同理念的人融洽相處，玩到攬頭攬頸全無芥蒂，實實在在令人感到何為世界大同。</p><p>二萬人巡遊妖后殭屍狂歡</p><p>每個Pride的重頭戲，就是超熱鬧的巡遊活動。事前首相卡梅倫開到聲話會力撐，當局非常幫手地封鎖了BakerStreet、CourtlandPlace及RegentStreet等幾條大街為巡遊隊伍開路。隊伍由一班年過六十的「第一代同性戀組織」打頭陣，帶領隊伍朝住TrafalgarSquare出發。當經過了第一批高舉標語提倡自由性向的隊伍，就開始出現一大班造型誇張的「PartyAnimals」，有森巴「女」郎、妖后、大隻佬及吸血殭屍，總之有咁爆得咁爆，邊行邊向路邊觀眾拋媚眼擺甫士，使盡混身解數炒熱現場氣氛。我們一路跟住大隊前行，不時有表演者主動走埋身要求合照，又有DJ及歌手沿途打碟唱歌，路人都High到隨街跳舞歡呼！不少外國遊客都悉心打扮，令到路邊超有氣氛。最抵讚是現場逼到爆，但大家都有秩序地聽警察及義工指示前進。</p><p>勁爆造型逐個睇</p><p>每逢有PrideParade，都必定有大班悉心打扮的人搶收視，今次亦都唔例外，當日勁爆造型一個接一個，埃及妖后、森巴「女」郎、主人拖狗、金屬戰士乜都有，最誇張的幾乎露出身體重要部份！好在氣氛熱鬧樂而不淫，無論路人及參加者都好受落。以下就有幾個勁誇張的造型，睇吓大家又頂唔頂得順？</p><p>WorldPride2012</p><p>網址： http://www.pridelondon.org/ </p><p>露天派對雨中照跳舞</p><p>巡遊隊伍經過兩個幾鐘，終於來到終點TrafalgarSquare，亦即是戶外演唱會的場地。今次大會非常落本，在廣場的正中間整個大型舞台之餘，更在旁邊裝了一個巨型屏幕，讓參加Party的朋友都可以睇真台上的表演者。參與演出的好多都是縱橫Party界多年的老牌歌手，包括BoyGeorge、CoreyHart及TheSupremeFabulettes，十足返咗去八十年代一樣！這個演唱會除了是當日的壓軸好戲，亦是下屆2014年多倫多WorldPride的接棒儀式。<br>大概兩點半鐘左右，現場已逼滿等開Show的人群，部份更加等不及而開始跳舞。雖然天公不造美，到正式開場的時候突然落起大雨，不過現場情緒實在太高漲，音樂一起台下觀眾玩得更開心，雨中照樣瘋狂跳舞，全身濕晒都無礙Party氣氛，搞到我都唔好意思開遮擋雨，惟有盡情投入，全身盡濕同大家一齊慶祝WorldPride。</p><p>全球過百Pride任玩</p><p>其實除了WorldPride，世界各地都有舉行自己的同性戀日，加加埋埋已經有超過50個國家幾百個城市擁有自己的Pride，好似美國、法國、意大利、加拿大及日本等每年都有舉辦，不約而同都是在七八月發生，成為了當地的夏季盛事。其中被稱為最熱鬧最好玩的MadridGayPride，每年都有上百萬人參與，晚上除了有大型的戶外演唱會，市內所有GayBar都會一齊搞派對，2013年六月尾在西班牙巴塞隆拿舉行。</p><p>TravelMemo</p><p>持特區護照或BNO者毋須簽證。查詢：29013000（英國領事館）<br><br>英國航空經濟客位來回機票，價錢由$4,455起。查詢： http://www.britishairways.com <br><br>即日起入住ParkInternationalHotel，每晚由$1,508起。查詢： http://www.agoda.com.hk <br><br>1英鎊約兌12港元</p></body></html>