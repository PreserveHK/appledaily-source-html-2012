<html><header><meta charset="utf-8"><title>宅錄：33℃獨留在家　冰鎮熱狗</title></header><body><h1>宅錄：33℃獨留在家　冰鎮熱狗</h1><p>呢排氣溫直標33℃，主人上班了，剩下小狗獨留在家！長開冷氣太重皮，不如買張輕便凉墊或是替牠自製冰小吃，等佢過一個凉透心的夏天。<br><br>記者：黃嘉欣、張文蕙<br>攝影：伍慶泉<br>Model：Wing@PureModels、狗狗Pinky</p><p>冰墊網床　透心凉</p><p>未識去廁所嘅狗狗，最好都係用較輕便嘅冰墊，就算要洗，都方便好多！DogOneLife今夏新引入，防水膠質地寵物冰墊，內裏裝着啫喱狀散熱物，就算唔雪凍，都已經凉浸浸。<br>已定性嘅乖乖狗，可選JORJORDOG網床，利用彈床概念，以通窿透氣網面，將狗狗離地升起，散熱力好掂！狗狗仍然脷伸伸、嫌未夠Cool？那就必買KOOLDOGZICE製冰模連站立架，狗主可自行將狗狗心愛的小食同玩具，放入冰模內，度身訂做寶貝至Like嘅「食玩冰塊」！</p><p>冷水噴霧　急降溫</p><p>夏日炎炎帶小狗上街，散熱物品必不可少！吉之家最近嚟咗隻噴霧、飲水器兩用嘅水樽，下半部為走珠式飲水器，上半部為有噴霧功能，可隨時將水噴在愛狗身上。雖然一物二用幾方便，不過與其花$88買個咁嘅發明，不如簡單買個摺起時如普通水樽，但一打開可作水兜的出街水樽，會來得更實際，噴壺？12蚊店大把啦！</p><p>草帽助散熱</p><p>雖則講過好多次，狗仔係唔需要着衫，不過愛狗如命嘅絲打，點都想幫佢扮吓靚。DogOneLife新返疏氣可摺叠式雨褸，遮風擋雨之餘，狗狗Pinky試穿後亦不覺得侷促。另一凉快衣飾，可選間條海盜小背心，袖及領口貼上閃石，陽光下Sharp到爆燈。嫌佢未夠熱仲想戴埋帽？介紹你吉之家波波花邊草帽，有散熱防曬功能，不過需要狗狗自己鍾意戴！Pinky戴唔夠幾秒就咬甩咗，我諗要對佢再教育！</p><p>a.DogOneLife（31055550）<br>b.吉之家（26201314）</p></body></html>