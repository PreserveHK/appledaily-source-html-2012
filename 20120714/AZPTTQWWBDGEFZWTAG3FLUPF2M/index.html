<html><header><meta charset="utf-8"><title>蘋機會：激似壽司耳筒插　機頂現鮮</title></header><body><h1>蘋機會：激似壽司耳筒插　機頂現鮮</h1><p>手機的確帶嚟無限商機，機殼、機貼、手機繩，賣到成行成市，唔知邊個發明連耳筒插都有得玩，花款仲多到你唔信。美其名「防塵」，其實咪又係機主自我心理投射，將為食、貪靚、戀物個性統統顯露晒出嚟！<br><br>記者：韓繼聰<br>攝影：劉永發<br>Model：Paris@interplayWorkshop</p><p>為食系列</p><p>其實用壽司做手機繩早已見唔少，家陣興防塵塞，自然會照辦煮碗，完全移植。咪睇呢幾款壽司造型防塵塞細細粒，但賣相像真度極高，外觀質感同真壽司有八成相似，玉子、甜蝦、魚子、吞拿，幾款港人最愛都有。其中秋刀魚一款最似，放喺手機頂，真係有衝動一啖食咗佢呀！</p><p>冧女系列</p><p>防塵塞唔係事必細細粒嘅，呢個誇張到爆嘅系列絕對吸引眼球。一大抽熊仔同蝴蝶結，掛喺電話夠晒精采，花球造型更係深得大量女生歡迎，貪佢顏色鮮艷，靚過你插朶花喺頭！</p><p>玩具系列</p><p>講咗咁多，都好似係女生專屬，又係嘅，男人老狗好少Like呢啲小裝飾。不過少唔代表無，呢一系列復古風相機同機械人，造型精細，更用上舊化金屬製作，感覺幾Man㗎！</p><p>查詢：
</p><p>（a）city'super（29652668）<br>（b）Hanaya（63000838）<br>（c）Lovey&amp;i（23983218）<br>（d）POLAIPIKGiftShop（23962974）</p></body></html>