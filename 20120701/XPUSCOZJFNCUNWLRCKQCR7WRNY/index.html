<html><header><meta charset="utf-8"><title>娛圈360：亂噏歐國盃</title></header><body><h1>娛圈360：亂噏歐國盃</h1><p>漫長的歐國盃終於來到尾聲，明日凌晨的決賽將上演意大利大戰西班牙，連月來捱更抵夜的球迷今後有覺好瞓。深宵睇好波本來係一種享受，但今年有份直播球賽的無綫和now電視台，班講波佬實在太有才，一時混淆球員名、一時搞爛gag、一時盲目支持愛隊，聯手破壞觀眾耳膜。真懷念有阿叔林尚義的日子。　撰文：蘇芬妮</p><p>阮兆祥《無綫》　爛Gag遮醜</p><p>只要聽到祥仔的笑聲，便有熄電視衝動，唔識波的他上節目惟有講爛gag，嘴巴一開動全廠鴉雀無聲。「淥死誰手」等《皆大歡喜》式爛gag搬出來都算，將荷蘭國旗當成丹麥國旗，仲大叫：「點解香港人鍾意丹麥？因為紅白藍吖嘛！」只反映出他的愚昧無知。</p><p>阿叻《無綫》　盲捧荷蘭</p><p>每有荷蘭賽事，阿叻只會盲目吹捧愛隊。猶記得當日荷蘭迎戰丹麥，全錄影廠藝員受阿叻影響一面倒貼荷蘭，結果全部跌眼鏡。球場外，阿叻亦秉承荷蘭內訌的精神，近日與好友王晶為港姐的芝麻綠豆事而反目，認真騎呢。</p><p>鍾志光《無綫》　萬能評述</p><p>曾因一句「超級大儍仔」在高登人氣封頂的鍾仔，呢排歐國盃好唔得閒。除了要主持歐國盃節目，又要為單車及龍舟等評述，就連早前播出的劇集《拳王》中的泰拳賽評述，都由「萬能鍾」包辦，真係「俾佢唞吓都唔得」。</p><p>張國強《無綫》　過氣波牛</p><p>別以為拍過《波牛》就一定識波，效力甲組球隊已是N年前的事，現在的KK只知道黃婉曼好波，對現役球員認識卻不多。就像英格蘭對瑞典一役，KK將瑞典球員美爾保與英格蘭前鋒安祖卡路爾撈亂，有欠專業。</p><p>潘文迪《無綫》　自創術語</p><p>曾是地獄講波佬的潘文迪，經過多年來在ESPN的訓練，今日勉強算是稱職，脷情況也改善不少。未知潘文迪是否晚上睇歐國盃，朝早又要睇NBA，搞到思覺失調，講講吓足球無端端自創「外圍投射」的籃球術語，認真搞笑。</p><p>蔡育瑜、曾偉忠《now》　金猴孖寶</p><p>大哥瑜和招積這對昔日《球迷世界》拍檔，當年在直播節目中誤將「足金金猴」讀成粗口版「足金X猴」，俾人笑足咁多年。今年兩人在歐國盃重逢，在送禮勤和梁榮忠的推波助瀾下，重新演繹粗口filter版「足金金猴」片段，今次一take過，收貨啦。</p><p>鄭兆聰《now》　緊張大師</p><p>雖然是直播球賽，但鄭兆聰講波例牌有「時差」，句句慢半拍。聽他講波，視線總不能離開電視半秒，事關就算球隊在後場猜波，完全無關痛癢，鄭兆聰都可以運用其懶緊張的聲線去評述，令觀眾以為有埋門機會。</p><p>李克勤《now》　抽水狂徒</p><p>送禮勤到烏克蘭直擊，當日分組賽沒剋死英格蘭已有交代，但講波仍然廢話連篇。問到他死忠的英格蘭踢成點？他居然說：「英格蘭，下半場體力下降。」至於流着曼聯血的他，就算歐國盃賽事，仍要抽死敵曼城水，寸曼城領隊文仙尼不懂管教性格球星巴洛迪利。</p></body></html>