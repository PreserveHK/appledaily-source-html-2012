<html><header><meta charset="utf-8"><title>專科護士教飲食秘訣糖尿唔食飯反效果</title></header><body><h1>專科護士教飲食秘訣<br>糖尿唔食飯反效果</h1><p>【本報訊】糖尿病患者除要靠藥物控制病情，控制飲食也極重要，但病人切忌過度戒口，致弄巧反拙。大埔那打素醫院每月都接獲病人因戒飯或不吃早餐，致血糖失控入院。該院糖尿病教育及護理中心近年舉辦煲湯班及太極班等，教導病人管理病情，食得健康之餘，不用擔心血糖「飄忽」。　記者：梁麗兒</p><p>糖尿病教育及護理中心97年成立，由糖尿科護士教病人控制病情，包括「篤手指」驗血糖、注射胰島素、處理糖尿腳及飲食調控等秘訣，去年共2,600人次接受服務。中心每一至兩年為病人做併發症檢查，去年共1,600人作檢查，當中50％有微血管併發症，如糖尿眼、糖尿腳等；20％病人有大血管併發症，如心臟病、中風等。</p><p>亂食雜糧血糖上升</p><p>中心主任曾昭志指，人口老化、都市人肥胖、少運動等問題加劇，預計糖尿病患者持續增加。該院專科門診處理的糖尿病個案，由09年4,500人增至去年5,000人。另有不少患者對戒口有誤解，「好多病人以為白飯糖份高，完全唔食飯，最後因唔夠飽，反而食多咗其他嘢，令血糖上升，其實身體都要澱粉質」。<br>常有病人戒吃早餐或早餐份量不足，做運動或體力勞動後致血糖低，引發頭暈或冒汗等症狀。該院每月都有數名病人因血糖失控入院，情況嚴重可影響大腦。中心護士會教病人如何計算食物糖份，如一名體重約60公斤病人，正餐可吃1碗至1.5碗白飯，但須減吃其他糖份高食物。</p><p>多吃蘋果少吃提子</p><p>鍾女士現年46歲，20年前首次懷孕時確診糖尿病要注射胰島素。患病初期，因未掌握節制飲食技巧，曾因「食唔夠早餐去做運動」，致冒汗等低血糖症狀。她呼籲病友以樂觀心態面對，飲食貼士包括飲熱檸茶不加糖、吃走油蔬菜；多吃蘋果及橙、少吃提子等糖份高生果。她完成中心舉辦的太極班後，定期約同學耍太極，分享控制病情心得。</p><p>飲食十訣</p><p>1.汽水甜品要識揀，選用代糖一樣盞<br>2.無論我想食啲乜，每餐應有澱粉質<br>3.搣脂搣皮搣內臟<br>4.煮餸少油唔使慌<br>5.餐餐食菜易飽肚，大便暢通腸胃好<br>6.水果甜度要分清，調校份量至精靈<br>7.魚又係肉，蛋都當肉；食魚食肉，食五至六両＊<br>8.老火湯、滾清湯，去肥隔渣實健康<br>9.出街食飯少茨汁，走油走甜先至得<br>10.餐餐定時係最好，隨意零食要SayNo<br><br>＊即魚也屬肉類，病人每天整體只可進食五至六両肉類<br>資料來源：大埔那打素醫院</p></body></html>