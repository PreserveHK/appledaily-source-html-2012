<html><header><meta charset="utf-8"><title>廿三條上議程 - 左丁山</title></header><body><h1>廿三條上議程 - 左丁山</h1><p>塵埃落地，梁振英得中央欽點，黃袍加身，以低得票率、低民望成為特區政府第四屆特首，七月一日上任。何俊仁話有83%香港人唔支持梁振英，有啲根據，因為在三月二十三、二十四日兩日全港市民模擬選舉中，有二十二萬人在網上、智能電話與親身排隊投票，梁振英得到17.8%；唐英年得16.3%，兩人加埋都唔夠三成五，要求流選之市民就有五成四以上。<br>曾蔭權上任時有近七成二民望，可供五年磨損消耗，仲有三個月就落任嘞，民望得番四成三，平均每年唔見5.8個百分點、董特首上任時民望亦高，後來跌至低谷，辛苦腳痛下台。咁梁先生如果循此歷史途徑走下去，未來五年會唔見29點民望，剩番6點（以有線電視二月二十四日數字計），點樣有面去參加2017年特首普選呀，但佢已經聲言會爭取2017年特首普選嘅噃！<br>聽梁特首獲選後答記者之言，有兩條答案回復「三不」（不知道、不記得、不明白）本色。其一：有記者問中聯辦為佢拉票之事，佢答：「我唔知道你講嘅拉票係咩嘢？」咁嘅說話都講得出。面皮之厚，唔到你唔服。黎桂康在中華總商會召見各商會代表拉票，唔係「蘋果」報導㗎！──其二：講到廿三條，梁振英就含糊其詞，指廿三條立法是包括政府與立法會在內的特區責任，未來會就此廣泛聽取意見……<br>我地成班老友在中環吃午飯時，一位對競選情況知得比較多內幕嘅老友講：「梁特首」一定係已對北京承諾在任內為廿三條立法，所以北京在選前倒數最後兩星期拍板欽點佢，佢既然肩負重任，唯有盡量交貨，即使消耗盡民望，亦都要硬闖，故知情人士對「梁特首」可否在2017年參與普選，頗成疑問。不過我地包拗頸，民望有時可以用錢買嘅啫，泰國他信先生就是如此，打着有為政府塊招牌，加上「產業政策」，照顧市民住屋需要等等藉口，在今年十月施政報告，明年二月財政預算案，可大派特派，人人有份，永不落空，又可以用優惠政策，向某些團體傾斜，贏取支持文化、保育、環保、藝術之美名，辦法多的是，日久麻醉有功，市民唔會記得廿三條呢啲抽象嘢嘅。</p></body></html>