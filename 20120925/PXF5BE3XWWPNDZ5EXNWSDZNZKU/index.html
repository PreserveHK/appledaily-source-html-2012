<html><header><meta charset="utf-8"><title>咖喱牛腩：攻攻攻總有回報？ - 牽牛</title></header><body><h1>咖喱牛腩：攻攻攻總有回報？ - 牽牛</h1><p>咖喱牛腩，有辣有唔辣。牽牛同咖喱將總結每周球賽，見到抵讚嘅事，牽牛定必重重有賞，用幾百字大讚吓佢；但見到抵鬧嘅人，咖喱就會毫不留情，省佢一餐。</p><p>《牛腩篇》面對甘辭厚幣，有人選擇背棄信仰同道德，原居民領袖以「發展就是硬道理」做藉口，連祖宗祠堂都可以出賣，仲可以面不紅耳不赤咁振振有詞辯護，同以前兒皇帝石敬塘有得揮。不過唔係每個人都會為五斗米而折腰，修咸頓上季千辛萬苦先攞到英冠聯亞軍直接升班，2005年後再嘗英超滋味，加上經過球會幾乎陷於破產兼跌至英甲嘅慘痛經歷，邊個都知道，有得玩英超，每季至少有幾千萬鎊收入，一降班就幾乎冇7、8成收入。難得開季4連敗嘅修頓，冇因此而怯咗，繼續佢地嘅主攻風格，終於畀佢哋博番一場勝仗，4:1反勝維拉開齋。中下游球隊最work嘅打法，就好似史篤城、新特蘭咁，吓吓講硬淨、體力化，防守屯重兵，靠死球博吓入波。主攻風格唔係護級上策，就算強如史雲斯，開季兩連勝後都開始走下坡。修頓由開季4連敗，一直換嚟雖敗猶榮嘅評價，不過積分榜都仲係0分，領隊艾堅斯冇自亂陣腳，就算對維拉半場輸一球，都仲係攻攻攻，當然努力係有回報。30歲嘅列基林拔就當然最勁，個人梅開二度，已經累積4個英超入球，多過費托、阿古路、普多斯基等國腳級前鋒。但平心而論，修頓護級前景始終唔係太樂觀，場場都失波，恐怕好似黑池前季咁，贏口碑但失席位。文：牽牛</p></body></html>