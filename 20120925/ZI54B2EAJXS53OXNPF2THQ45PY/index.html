<html><header><meta charset="utf-8"><title>隔牆有耳：嫻姐遊大阪<br>擺明激死麥美娟 - 李八方</title></header><body><h1>隔牆有耳：嫻姐遊大阪<br>擺明激死麥美娟 - 李八方</h1><p>工聯會候任立法會議員 早前大聲疾呼，話喺釣魚台主權爭議下，去日本旅行唔單止唔安全，仲係唔公義，叫政府向日本發出黑色旅遊警示制裁，成為唔少人笑柄。之不過呢頭講完，嗰頭佢哋嘅大姐大陳婉嫻，就啱啱喺大阪嘆完世界，用行動向後輩證明，去日本好安全囉。</p><p>忍唔住笑笑口</p><p>有讀者向八方提供照片，證實麥美娟慷慨激昂話要抵制日本之時，工聯會榮譽會長陳婉嫻就現身日本大阪，嘲諷工聯會明顯有內部矛盾，大阿姐點會聽條講嘢？唔知係咪為免做細嘅「難堪」，嫻姐噚日朝早去港台錄影新一輯《議事論事》時都神神秘秘，唔肯講之前去咗邊度旅行散心，只係話嗰度好多樹。有圖有真相，八方後嚟再搵嫻姐求證，佢話早喺兩個月前已經計劃去大阪行山，「仲喺深山住咗八日」。佢笑笑口話，出發前中、日都風平浪靜，反日行動未激化，當時都未有同事建議向日本發黑色旅遊警告㗎；直至返港途中，先發現原來同事有個咁嘅建議，自己同班團友都忍唔住笑笑口。嫻姐話唔想評論事件，總之尊重同事嘅決定。工聯會立法會團隊未上任已經冇晒隊形，確係失禮少少；八方噚日問過麥美娟點睇嫻姐去日本旅行，佢話家唔喺香港，唔太清楚嫻姐去過邊；重申身為工聯會社會事務委員會主任嘅佢，係代表委員會提出建議。mailto:pf_lee@appledaily.com</p></body></html>