<html><header><meta charset="utf-8"><title>選民做錯啲乜啊？ - 曾志豪</title></header><body><h1>選民做錯啲乜啊？ - 曾志豪</h1><p>我記得，當劉江牙在超級區議會選舉「甩牙」時，譚耀宗還神色凝重，以「折戟沉沙」的悲壯宣布民記痛失「議會重炮手」。誰知真正是「牙骨未寒」，江山代有「勞才」出（勞心勞力的人才），民記已經出現神級新人，掌厲魂。<br>掌厲魂短短一周，兩大金句，縱是劉江牙未走，也是望塵莫及。<br>「吳克儉做錯啲乜啊？」呢句實在鏗鏘有力。<br>金句應用範圍廣泛，例如學校見家長，家長厲魂擺出「大惑不解＋委屈」姿態：「我真係唔明，遲到咪遲到囉，你話罰抄咪罰抄囉，留堂咪留堂囉，你駛唔駛要見家長啊！我囝囝做錯啲乜啊？」<br>只嘆當日毓民質問她五星紅旗的意思時，掌厲魂未練成此「做錯啲乜神功」，否則已能激烈回應：「我真係唔明，唔識咪唔識囉，答錯咪答錯囉，扮愛國咪扮愛國囉，你駛唔駛咁樣笑我啊？我做錯啲乜啊？」<br>葉太作為上一代「寸嘴女炮手」，如果早得厲魂親傳，23條何須下台？「你話魔鬼在細節咪在細節囉，你話要白紙草案咪白紙草案囉，你話要撤回咪撤回囉，但你駛唔駛要炒咗我啊？我做錯啲乜啊？」<br>厲魂另一金句，實在只能用「有今生無來世＋神奇頂級超卓」形容：「我地民建聯議員，唔出聲，好謙厚」。我記得《鹿鼎記》有一回，韋小寶對康熙說：「奴才心裏只有一個忠字，忠君愛國，忠臣不怕死，怕死不忠臣，還有忠厚老實」，康熙道：「你如忠厚老實，天下就沒一個刁頑狡猾之徒了。」<br>我實在很想原裝照搬康熙的答案：如果你們謙厚，天下就沒有一個刁頑狡猾之徒了！<br>這幾天網上瘋傳，都想問上帝一個問題﹕究竟九龍西的選民做錯甚麼？要硬啃兩位九西議員，厲魂尾昏呢？</p></body></html>