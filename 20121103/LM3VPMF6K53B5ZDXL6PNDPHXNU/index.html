<html><header><meta charset="utf-8"><title>強積金回報好 - 左丁山</title></header><body><h1>強積金回報好 - 左丁山</h1><p><br><br><br>消費者委員會出版嘅《選擇月刊》十月號有一篇詳細嘅「強積金報告，523隻強積金基金收費及賺蝕全公開」，受廣泛傳媒引述，電台電視報紙講個不停，訪問甚麼教授專家，幾乎全部一致大駡強積金，電台聽眾打去烽煙節目，眾口一詞，駡基金收費高，表現差；對投資知識好缺乏嘅節目主持人及評論員，當然亦人云亦云，踩多幾腳。<br>左丁山透露自己份強積金自2000年計起，至今跑贏恒生指數少少，上升29%，其實以複式年率計，只係差強人意啫，並非最好，但聽到人人話蝕本，就未免感到奇怪。睇報紙，聽一般非專業評論，好容易受誤導，於是去買本《選擇月刊》睇吓原文講乜，點知十月號好好賣，賣到斷市，上星期行勻半個中環，搵唔到一本。好彩識得人多，卒之搵到一位相熟報販，同左丁山撲咗一本返嚟。<br>一睇之後，發覺消委會之2012年強積金基金研究詳細列出各種基金之1、3、5，10年基金表現（已扣除管理費），得到一個年率化回報（每年平均），最差回報當然係一年，過去一年股票表現差勁，買股票除非只揸一隻領匯，揸住一個所謂「投資組合」，蝕多賺少啦。但強積金並非用嚟炒嘅，係長期投資，由二十五歲至六十五歲，共有四十年投資時間，故此回報要睇長期。消委會報告列出十年回報率，咦，大多數係正數啫，以所有基金計，平均每年升水4.84%，最高升15.32%，最差跌1.47%，以股票基金計，十年回報（每年平均）有5.69%，最低跌1.47%，最高15.32%；以香港股票基金計，十年回報（每年平均）有9.69%，最低6.71%，最高15.32%，直情係好啦。近日有前賓架三人發表言論，主張政府搞債券基金，俾市民投資。其實買一般債券（非ibond）作長期投資肯定跑輸通脹，係年青人退休投資大忌，且看消委會之港元債券基金回報率報告，10年計每年回報平均2.17%，最低1.81%，最高2.38%，與香港股票基金之回報相差甚遠。債券基金只宜年近六十歲之人作保本用，年青人為退休着想，一定要長期持有股票基金！</p></body></html>