<html><header><meta charset="utf-8"><title>蘋機會：機王爭霸戰　神筆突擊開賣</title></header><body><h1>蘋機會：機王爭霸戰　神筆突擊開賣</h1><p>上個月尾，Samsung Note II喺德國柏林IFA橫空出世，喺iPhone 5發佈前搶登機王之位。不過講到香港開賣，iPhone 5又贏番一仗，Note II惟有用突擊迎戰，實行今日發佈翌日開賣，殺用家一個措手不及。同時更開出與iPhone 5同Level的$5,698售價，比當年Note開價更低，擺明要開戰！　記者：韓繼聰　攝影：譚盈傑</p><p>創新功能多　快速指令夠方便</p><p>iPhone 5俾人話無新意，被寸只係加長版iPhone 4，這邊廂Note II功能就相對來得有新意得多。除咗一直力Sell嘅AirView、Popup Browser、Popup Note、Easy Clip等，今次實試後發現Quick Command（快速指令）相當方便實用。只要以S Pen寫出指定或自訂符號即可啟動程式，例如寫「@John」，便會即時進入電郵並自動把收件人設為John，爽快！另外，Idea Sketch可將文字轉換成圖像，更可不斷加大Database，非常有利於畫公仔較弱，又或趕急時下筆用。</p><p>配件齊備　LTE十月尾登場</p><p>聽到唔少新入手iPhone 5嘅朋友埋怨配件少，換咗插口，尿袋、Dock用唔番，又未出新嘢，好無奈。至於Note II就沿用USB插口，亦同時推出原裝流動叉電器、Dock、機套、機殼等等，相當齊備，絕對方便用家。另外，Samsung亦宣佈Note II LTE版將於十月尾推出，並絕對兼容香港的4G制式，鍾情速度又等得嘅，不防等多陣先出機。</p><p>香港發佈會夠架勢</p><p>雖然唔係首次曝光，但話晒第一次現身香港，並作為對抗iPhone 5嘅最強武器，Samsung當然隆重其事。發佈會於香港展覽中心舉行，分酒會、發佈、體驗三區，場地頗大，吸引相當多傳媒記者到場爭睹機王風采。除咗例牌介紹Note II的新功能外，發佈會其中一個驚喜位就係，公佈於發佈會（9月27日）翌日（即28日）即時開賣，並可於各電訊商出機。定價方面更比當年Note的$5,998低，開出貼近iPhone 5售價的$5,698，搶客意欲好明顯。</p><p>原裝配件一覽：</p><p>1.流動叉電器（9,000mAh）</p><p>同場加映：</p><p>發佈會宣佈於Note II開賣同日，推出Galaxy SIII LTE，除上網速度更快之外，更將RAM增值至2GB，售價為$5,698。</p><p>同樣喺IFA曝過光嘅Galaxy Camera亦有來香港，不過就只稱於今年推出，未有確實日期。</p><p>Samsung Galaxy Note II Spec</p><p>1.6GHz四核心處理器<br>5.55吋HD SUPER AMOLED<br>16:9屏幕（1,280×720）<br>Android 4.1 Jelly Bean<br>內置16GB（支援最高64GB microSDHC）<br>2GB RAM<br>3,100mAh電池<br>151.1×80.5×9.45mm；181.6g<br>查詢：Samsung（3698 4698）</p></body></html>