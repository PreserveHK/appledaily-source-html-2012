<html><header><meta charset="utf-8"><title>非常人：讀書如着底褲　舒服第一</title></header><body><h1>非常人：讀書如着底褲　舒服第一</h1><p>即使不認同梁國雄的激進，但不能否認，他比那些錦衣玉食的立法會同僚，實在博學得多。腹有詩書氣自華，閱讀是長毛的喜好，也是他歷年披荊斬棘的最強大後盾，不修邊幅又如何？有內涵，就說句話都可以大聲過人。　文、攝：黃晉昜</p><p>寄人籬下惟有讀書</p><p>梁國雄（長毛）父母離異，母親要獨力擔起家庭擔子，小小長毛被送到親友家寄養，就是這個因由，造就他日後的閱讀興趣。黃庭堅說過：「三日不讀書，便覺面目可憎，言語乏味。」他之所以手不釋卷，並非怕自己面目可憎，很大程度是被迫出來的，「自己得六七歲，咁寄人籬下都無辦法㗎，好多時都會成為人哋嘅出氣袋，」長毛道出童年生活：「除咗返學放學，我根本無地方可以去，既然搵唔到其他樂趣，咪靠睇書去追尋一個屬於自己嘅寧靜世界囉。」<br>那時候，長毛甚麼書都可以看，但奇怪是，他最喜歡的不是小說，而是學生聽到都覺得悶透的教科書，「我最鍾意睇教科書，自己嗰啲一定睇啦，連哥哥姐姐嗰啲都會拎嚟睇，仲有《求知雜誌》、《讀者文摘》同《兒童樂園》。有啲問朋友借，有啲屋企本身有，總之有書睇就得。」當時，他連那位親戚日訂兩份的報紙都不放過，「佢睇馬經，我咪睇其他內容囉。」長毛打了個幾可悲的比喻，「即係好似啲人坐監無嘢做咁，咪睇書囉，唔係可以做乜呢？」及後年歲漸長，小長毛繼續保持閱讀習慣，讀書口味漸漸開拓，「第一個影響我嘅係契爺，佢係舊式讀書人，成屋都係書，其中以歷史、文學為主，甚麼《掌故》、《明報月刊》，我都係嗰陣開始睇。」閱讀，讓他提早進入成年人世界。</p><p>租書檔的日子</p><p>十二三歲，長毛以優秀成績升中，開始參與社會運動，一來閱讀已經成癮，二來因為參加了社會運動，讓他更想了解這個世界，去豐富個人政治理論和修養，所以更加積極找書看，毛澤東、馬克思、托洛斯基的著作，他都看過不少。「中學生，睇唔睇得明㗎？」我這樣問，他笑着回應：「講真，明啲唔明啲啦，但唔明都要睇㗎，書好得意㗎，睇開就會想睇㗎嘞。」這絕對認同，出街，背包無一本書，總像缺少點甚麼，渾身不自然；臨睡，就算有多疲憊，也得揭三兩頁書，這就是他所謂的閱讀癮頭了。<br>別以為長毛閱讀的喜好獨沽一味，甚麼政治呀、主義呀、哲學呀之類。事實是，閒書，他也看不少，「細個我無乜錢買書㗎咋，咪問人借囉，又或者去檔口租書囉，嗰陣會去炮台山啲書檔租書，我仲記得睇過細細本版本嘅《射鵰英雄傳》，一租就幾集，即刻拎番屋企睇幾日。」不過他說，人的口味是會轉的，當日讀得津津有味的小說，他早沒有翻閱的興趣；而同一本書，讀後感也會隨年歲閱歷和生活環境的變遷而不同，像曾經讓他沉迷的毛澤東作品，他今日就用一個字來形容──淺！</p><p>買書回家得個擺字</p><p>現在公務繁忙的他，仍然看不少閒書，「我通常會同時間睇幾本書，呢本睇到悶，就轉睇另一本，然後兜兜轉轉再睇番轉頭，沒甚麼大不了，個人習慣嚟啫。」問他身邊可有讓他敬佩的博學之士，他想也不想便答，「太多啦，舉例子？唔好啦，多到唔識講。」佩服的人不說，他倒說了個讀書讀到儍的實例：「1984至1985年搞民運嗰陣，我識咗個讀德國哲學嘅朋友，佢咪讀書讀到儍吓儍吓囉，佢仲買咗套馬克斯全集畀我，話得我會睇晒喎。我就唔會咁睇書嘞，最廢寢忘食嘅階段，我最多都係一日睇八個鐘書。」<br>問長毛覺得香港閱讀風氣如何，他說，香港衣食住行甚麼都是消費，連閱讀也成為消費一種，「唔好講書展，逼人逼到書都睇唔到，好似啲乜乜作者講座呀，搵人返嚟講一輪咪又係為咗賣書，香港人根本就唔係追求閱讀，大家不過係追求消費。」長毛坦言這現象自己亦不能倖免，「以前買唔起書，家自己經濟好咗，都會多咗買書返嚟放嘅情況，未必會睇晒㗎。」話雖如此，他買書依然是有節制的，英文書他嫌貴，少買為妙，中文書呢，他買大陸版的為多，主要貪它們相對便宜一點點。也對，書，重點是文字內容，只要閱讀方便，包裝是否精美，其實好次要。</p><p>推薦多看人物傳記</p><p>長毛不以讀書多炫耀，不會周圍問人你看過某某某大師的某某某經典巨著，請他為我推介讀物，他耍手擰頭，「即係汪精衛啲詩咁，我覺得好，唔代表你都覺得好，人人接受能力都唔同。不如再簡單啲講啦，讀書就好似着底褲咁，最重要係自己舒唔舒服、啱唔啱着；又好似拜神咁，你覺得啱嘅、靈驗嘅，要爬上山你都一樣會去拜神㗎啦，呢啲嘢，根本無得勉強。」他唯一可以推薦的，就是形形色色的人物傳記，「作為一個人，人生最精采嘅部份都俾晒你睇，甚麼豐功偉績、生命哲理都可以作為參考，幾好呀。」長毛明言做這個訪問的目的，是希望年輕人不只要多看書，而且要多看自己喜歡的書，甚麼書也不是問題，最重要是切合自己興趣，「不過家社會太多誘惑啦，上網、音樂、購物乜都有，唔同我哋以前嗰代，以前根本無咁多嘢玩，唔好話後生仔啦，家我都會睇波上網啦。」<br>他不願為年輕人推介任何特定讀物，「每個人口味唔同，我話呢本係經典，但唔啱讀夾硬啃的話，到時嚇親消化唔到點算呀？」不過說到請他為以下指定人物送書，他倒非常樂意。若要送給梁振英，他會選吳晗《朱元璋傳》，「呢本《朱元璋傳》我真係送咗畀梁振英㗎，佢亦都收咗，作者吳晗當年就係用呢本書諷刺蔣介石，不過後來毛澤東當權，老毛認為唔應該將農民起義嘅朱元璋寫成咁，於是對吳晗諸多不滿，終於喺佢另一本著作《海瑞罷官》爆發，仲成為文化大革命序幕。我送畀梁振英其實係開一個玩笑，希望佢唔好學朱元璋。」若要送給曾鈺成，他會選E佛洛姆的《愛的藝術》，「曾鈺成再婚嗰陣，我真係送咗呢本書畀佢，都係個玩笑嚟啫，本書唔只講男女之間嘅愛，仲講現代社會人同人之間嘅問題。」對於一眾反對德育及國民教育科的家長，他推介聖埃克蘇佩里的《小王子》，「大人其實應該喺小朋友身上學到乜嘢叫誠實，有時原來唔使太聰明，睇番啲細路仔就知啦。」至於那群支持國教科的家長，長毛直言：「呢班家長唔使讀書，不如靜一靜，同小朋友出去玩吓旅行吓啦。」</p><p>長毛的書</p><p>長毛也讀施軍《習近平人馬》，但坦言：「我少睇國內作家寫嘅書，原因？我都講唔出。」</p></body></html>