<html><header><meta charset="utf-8"><title>強訂配額 - 左丁山</title></header><body><h1>強訂配額 - 左丁山</h1><p>未必位位女士都鍾意日日對住啲數字，個個星期計ROE、IRR呢啲咁悶嘅投資評估準則，就算做咗會計師、CFA之後，到咗三十零歲，結婚生子生女，唔少女士就唔係想繼續拼搏做女強人嘅嘞，此乃人之常情，或者係天生出嚟嘅人性。金融B話歐洲女性未必羨慕IMF總裁拉嘉德女士嘅（前法國財政部長，前Baker&amp;McKenzie主席），佢地可能更鍾意做藝術家，時裝設計師，教師等等職業，如歐盟硬性規定企業董事局有起碼四成係女性，未免強人所難。<br>歐美政府就係喜歡規定這，規定那，美國大學收生有種族配額，取錄非洲裔、拉丁裔學生有一定數量，不純睇成績，反之白人及亞裔即使考SAT或中學GPA高於黑人，都未必有機會入學，唔信就可以試吓加州大學柏克來與UCLA。點解會咁，就因為美國有affirmativeaction（平權）保護黑人，州立大學與私立大學都以達到學生種族多元化為目標及藉口，錄收考試成績稍遜嘅黑人。<br>幾年前密芝根大學被亞裔及白人學生控告歧視，佢地成績好都不獲取錄，單官司打到上最高法院，大學勝訴。最近最高法院放出消息話要重新處理同樣事件，令啲大學招生辦公室大為緊張。剛於去年十二月，奧巴馬政府先至發出指引，要求大學設法增加學生種族多元化，背景多元化（如多收清貧學生）及來源多元化（如不要集中於著名中學學生），如果大學按指引做，他日被成績優異之白人或華裔學生控告歧視，最高法院又受理嘅話，好多美國大學嘅收生政策會一片混亂。<br>加州大學柏克來分校有一啲屬於共和黨或保守派嘅學生在去年九月發起賣曲奇，價錢視乎族群而定，同樣一袋曲奇賣俾白人學生價錢要高啲，賣俾黑人、拉丁裔、印第安人就便宜啲，引起非議及投訴，話價格歧異含種族歧視成份。但共和黨籍學生回應話：「同平權行為有乜分別呀？學校收生以種族性別列入考慮標準，咪即係一樣？」呢批學生反對歧視嘅方法有啲創意，以價格帶出爭議點，人人都明白。</p></body></html>