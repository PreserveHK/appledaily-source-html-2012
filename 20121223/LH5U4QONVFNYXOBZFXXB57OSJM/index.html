<html><header><meta charset="utf-8"><title>周日趣BLOG BLOG：<br>置安心六合彩　抽中唔好彩 - 股榮</title></header><body><h1>周日趣BLOG BLOG：<br>置安心六合彩　抽中唔好彩 - 股榮</h1><p>青衣置安心新盤首日開放示範單位，結果逾3000人排隊，要等三粒鐘先有得睇樓，政府估計近千個單位，會有超過一萬人申請，超額10倍以上。電視及報紙上，很多市民表示有興趣，但竟有人擔心競爭太大，姑且以買六合彩心態認購，希望抽得中。<br>買六合彩，無非想刀仔鋸大樹，10蚊一注，獨中數百甚至數千萬獎金。但現時政府唔係送畀你，只係暫時七折賣給你，大嗱嗱向銀行舉債數百萬，換來的是兩年後先交樓、五年後才可自由買賣。樓價跌，房協不會原價回購單位，往後想出售，要補回餘下三成差價，我好想知，你抽中咗，邊度似中頭獎？你着數喺邊？<br>正如上周所講，美國低息環境可能提前於2015年結束，以今時今日的價位去買2015年落成的單位，三年的時間你會處於被動角色，甚至可以講齋睇得個等。<br>樓價升，你還好叫有資產賬面增值，但樓價可升亦可跌，遇上黑天鵝事件，樓價會跌得很無情。很多80後未曾試過負資產的痛苦，即使物業自住，但百般滋味在心頭，感覺絕不好受，碰上要周轉加按亦不可以，想賤賣都賣唔出，置安心變成「置唔放心」。</p><p>藍籌股王翌年多冇運行</p><p>置安心現時未補地價，實用面積平均呎價6500蚊，補完地價要到9000蚊，這給予市場一個非常錯誤的訊息，連政府資助房屋也開這個價，無疑被視為「最底價」，往後所有新盤，都會用9000蚊作為起跳標準，政府一方面希望壓低樓價，卻變作推高樓價的始作俑者。<br>屆近年底作統計，今年藍籌股王，會由新世界發展（017）奪得，股價升幅接近一倍，跑贏恒生指數的22%。第二位中國海外（688）升幅有82%，第三位的九倉（004）則有71%。頭三甲全由地產相關股包攬，是有數據以來首次。<br>睇番資料，做藍籌股王，唔要好過要，事關近年股王魔咒準到爆。遠的不說，去年股王聯通（762），年內由頭跌到尾，埋單潛水26%。<br>2010年的中海油（883）、09年的富士康（2038）及08年的中電（002），翌年同樣冇運行，跑輸大市及同業。<br>歷史重複上演，樓價現時企硬，問題在於求過於供，發展商惜售不欲減價，二手放盤賣一個少一個，買方要捱貴貨。但政府雙辣招已令發展商有出貨壓力，發晒爛渣。要樓價跌，新盤先要減價，地產股亦會偷步反映，或者，睇實新世界明年股價異動，可以避過一劫。<br><br>股榮</p></body></html>