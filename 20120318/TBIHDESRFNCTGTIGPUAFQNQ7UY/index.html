<html><header><meta charset="utf-8"><title>徐子淇家有喜事晒腹中孖B</title></header><body><h1>徐子淇家有喜事<br>晒腹中孖B</h1><p>去年六月為老公李家誠添男丁的徐子淇，昨日在微博上載一張超聲波孖B照片，揚言歡迎新成員加入大家庭，因而盛傳子淇四度懷孕並懷孖胎。不過，鄺文珣昨日代好友子淇否認再有喜，但就暗示懷孖胎者其實是子淇胞妹子欣。</p><p>恒基兆業集團主席李兆基長子李家傑2010年在美國找代母產下三胞胎後，先後為李家二公子李家誠產下兩位千金的千億新抱徐子淇，亦終在去年六月一償生仔心願為李家產下囝囝俊熹。</p><p>微博公佈喜訊</p><p>不過，子淇細仔還未夠一歲，昨日又傳出子淇四度懷孕消息，而且更是懷有孖胎，皆因子淇昨在微博以Poppylee寶寶之名上載了一張超聲波孖B照片，並謂：「Iknowit'slatebutI'msoexcitedthatIcannotsleep.Welcometoourfamily!」（我知道是遲了點，但我實在興奮難眠，歡迎加入我們的家庭），黎姿等人紛紛留言恭賀，不禁令人對子淇再次懷孕深信不疑。<br>就徐子淇疑似再度懷孕一事，記者昨向恒基傳訊部發言人顏小姐求證，她以電話回覆表示：「李太一向冇官方微博，所以唔使澄清。」<br>記者再致電子淇好友鄺文珣，問子淇是否又有喜？鄺文珣說：「吓？唔係呀，冇呀。可能係佢妹妹（徐子欣）生咗，又或者係佢朋友生咗，你知佢家族都好大。」記者指子淇上載了一張懷有孖胎的超聲波照片，揚言歡迎新成員加入，鄺文珣始笑說：「肯定唔係佢，我啱啱見到佢，佢有嘅話實話我知。我知係邊個，係佢屋企人，但邊個就唔方便講。」</p><p>鄺文珣拒爆料</p><p>子淇胞妹子欣2010年4月結婚後，於同年10月誕下囝囝，估計今次懷孖胎的正是子欣，對此鄺文珣不置可否說：「我唔知講唔講得，你問佢本人啦。」採訪：林妃</p></body></html>