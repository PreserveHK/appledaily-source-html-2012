<html><header><meta charset="utf-8"><title>中環在線：瑞銀唔夠瘦　派六折花紅 - 李華華</title></header><body><h1>中環在線：瑞銀唔夠瘦　派六折花紅 - 李華華</h1><p>家陣做銀行非常難撈，咪以為淨係得滙豐要裁員，瑞銀一樣要郁手瘦身，舊年話要請成千個員工……食無情雞，不幸之中嘅大幸係，當中只係得35人喺亞太區。但係原來裁員都未夠皮，最近華華收到風，瑞銀留畀員工派花紅嗰筆錢，打咗個六折。</p><p>避過裁員加薪5%</p><p>其實舊年歐債問題搞到立立亂，好多歐資大行都搞到成身蟻。瑞銀早前先話因為投行表現唔掂，所以舊年第四季賺少咗76%。既然賺唔到錢，要裁員減派花紅就梗㗎喇。華華聽到，瑞銀留番嚟派花紅筆錢要大減四成，即係成間公司花紅打個六折。除咗減派花紅，賺唔到錢嘅員工都冇得留低，好在亞太區只係需要交大約35人，當中包括分析員同資訊科技部門……<br>聽落好似好灰咁，但其實瑞銀都有話要加人工，即係話可以留低嘅員工，平均會加薪5%。其實做呢行人工都唔差，加到5%追吓通脹都算唔錯，華華惟有勸佢哋繼續努力啦。</p></body></html>