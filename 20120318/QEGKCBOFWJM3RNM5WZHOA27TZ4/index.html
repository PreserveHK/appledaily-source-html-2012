<html><header><meta charset="utf-8"><title>金融人語：國企輪換核數師四大執位</title></header><body><h1>金融人語：國企輪換核數師四大執位</h1><p>羅兵咸、畢馬威、安永及德勤四大會計師，近日好忙，除咗為上市公司年度審核，更因為大量一線國企客戶，包括中石油（857）、中石化（386）、中移動（941）等，被強制更換核數師，要陸續招標，結果將會改寫四大的市場份額同埋收入分佈，影響都幾廣泛。四大忙於參與競標，有資深合夥人估計，競爭之下，收費將會下調10%至20%，四大收入減少數以億元計。</p><p>中石油中移動要換核數</p><p>內地財政部和國資委，早前發佈咗份《關於會計師事務所承擔中央企業財務決算審計有關問題的通知》，個名好長，最重要的內容則有一點，就係國資委旗下百多間中央級國企，核數師連續任職的年期，要加以設限，即係強制實行輪換核數師，多間大型國企都因為原有核數師已任職超過10年，夠鐘輪換。<br>根據通知的要求，會計師行連續擔任一間央企的審計（我哋香港叫做核數）業務，應該不少於兩年，不超過五年；如果會計師行的排名，進入咗全國會計師事務所綜合評價排名前15位，央企可以向國資委申請延長審計年限，但都係去到八年；經財政部、證監會審核推薦，從事H股的大型會計師事務所，又可以再額外申請延長年限，但最多都唔超過十年，四大就係屬於十年之限。<br>據四大的資深合夥人所講，呢份通知去年底出台，有關要求也適用於央企旗下所有附屬公司及已上市公司。</p><p>羅兵咸先贏出首回合</p><p>其實中國有關部門，幾年前已推動國企定期輪換核數師，以免長期關係導致疏於職守，賬目問題被長期掩埋，四大國有商業銀行更加係政策的重點針對對象，雖然企業同埋會計師行都幾抗拒，但係都要做，建行（939）去年就搵咗羅兵咸取代畢馬威。<br>這個輪換核數師的過程中，成為四大之間的零和遊戲。第一個回合係強者越強，一向在四大中有最強大中國業務的羅兵咸永道/普華永道，成為贏家，華潤置地（1109）、中國海外（688）、中旅（308）和中鋁（2600）剛公佈更換核數師，首三家德勤同埋安永要退出，三個位置全部由羅兵咸奪得（見表）；而中鋁就由安永取代羅兵咸。<br>不過相信羅兵咸唔使高興得太早，因為係強制輪換，羅兵咸遲早都要嘔番晒現有其他客戶出嚟，能否攞番相同數目和份量的新客戶，保持市場地位，真係好難講。<br>根據我哋做的統計（見表），國資委旗下的央企（國有銀行不屬於國資委領導的央企），旗下有12間在香港上市的公司的核數師任期，今年已經夠晒10年以上，最早期到海外上市的電訊、石化、航空業國企，仲有早期上市的紅籌股，基本上都要換核數師，包括中移動、中電信（728）、聯通（762）、中石油、中石化、中海油（883）、東航（670）、南航（1055）、華創（291）、招商局（144）等，仲有已經宣佈咗換核數師的中鋁。12間公司當中，有一半目前用緊羅兵咸，但係羅兵咸唔放手唔得。</p><p>四大行搶客　爭住減價</p><p>呢啲大型國企業務龐大，核數費隨時達億元。例如由羅兵咸核數的中石油，年報顯示2010年核數師酬金逾9000萬港元，中移動去年的核數師費用更加達到1.2億港元。有四大高層同我哋講，雖然招標的評審準則，包括咗審計方法、團隊質素等，但價錢始終係最客觀的準則，所以一定成為四大入標時最有力的競爭手段，佢估計收費會因而普遍下跌10%至20%，每間行埋單計數隨時減少以億元計收入，都幾傷。<br>仲有一點，將會令四大的整體市場份額收縮。輪換核數師的要求，適用於非上市的集團母公司，但係有不明文政策，呢一部份要留番俾內地會計師行。屬於外資的四大，唔可以入標。現在同時為多家央企母公司及上市公司核數的四大，日後在大型國企的整體市場份額，在唔可以再做母公司生意的情況下，將會收縮。</p></body></html>