<html><header><meta charset="utf-8"><title>中環在線：出嫁在即　皓天財經晒馬 - 李華華</title></header><body><h1>中環在線：出嫁在即　皓天財經晒馬 - 李華華</h1><p>平日幫各大公司做開IPO嘅財經公關皓天財經（WonderfulSky），今次終於輪到自己出手，執行董事韓風話皓天IPO有如輪到自己結婚咁，「好似weddingplanner平時幫人籌備婚禮，今次自己披嫁衣，當然更加甜蜜兼興奮。」</p><p>主場IPO氣勢勁</p><p>上市呢瓣對佢哋嚟講梗係駕輕就熟，而且今次係「我嘅主場」，氣勢當然唔同啲，華華指嘅係公關嘅人數，平日IPO都係得十幾個公關，今次佢哋實行晒馬，足足有成30幾個人。<br>假若皓天成功上市，就係第一間以新股形式上市嘅財經公關，呢一行向來都神神秘秘，華華最感興趣係究竟財經公關值幾多錢？幫佢哋計一計數，佢哋舊年純利八千幾萬，有87個全職員工，粗略統計，每人每年為公司帶嚟嘅利潤大約96萬，算多定少呢，由於冇先例可循，華華都唔敢講。雖然老闆劉天倪冇提到上市後員工會加幾多人工，但就話會積極請多45至80人。</p></body></html>