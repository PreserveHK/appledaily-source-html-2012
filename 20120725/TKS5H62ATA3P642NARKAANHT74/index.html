<html><header><meta charset="utf-8"><title>黎姿陀大肚賀孖女生日</title></header><body><h1>黎姿陀大肚賀孖女生日</h1><p>現年40歲的黎姿兩年前為馬家添了孖女，B女昨日兩歲生日，身為媽咪的她在深灣遊艇會為女兒搞生日會。年初宣佈再度有孕的黎姿，轉眼已陀B約6個月，昨日她為孖女慶祝完生日後，黃昏在助手陪同下到銅鑼灣巡視業務，見她肚大如籮，精神奕奕。</p><p>黎姿08年嫁給富商馬廷強後，全面退出幕前，以家庭為重，有空則替胞弟打理美容院業務。黎姿的孖女馬家蔚和馬家鎂昨日兩歲生日，她特別為兩位小公主在深灣遊艇會搞生日派對，適逢昨日風球陸續除下，讓一家人都玩得輕鬆又安全。</p><p>孖女收大堆禮物</p><p>黎姿升呢做媽咪後，不時陪囡囡返playgroup，分身乏術，一直想為馬家追慈姑椗的她近日宣佈再度懷孕，預產期約在今年11月，趕及生龍B。她現已懷有約6個月身孕，雖然肚大如籮，行動緩慢，但為着一對女兒兩歲牛一，黎姿多辛苦都替她們舉行生日會，讓她們熱鬧一下。昨午黎姿已把孖女收到大堆生日禮物的照片貼上微博。</p><p>腹中B性別保密</p><p>與囡囡慶祝完生日，黎姿昨日傍晚6時多，在兩名女助手陪同下現身灣仔新鴻基中心，助手貼心扶着大肚黎姿，現場未見其老公同行。問黎姿再懷孕，老公可有獎賞？她說：「未呀，冇呀。」<br>有傳黎姿懷孖仔，但其後她曾否認，昨日黎姿對BB性別三緘其口，全程只笑不答。問黎姿何時預產期？她只肯說：「未有咁快。」其後她便與助手坐車返銅鑼灣美容院。<br>黎姿婚後生活低調，深居簡出，但偶爾也愛在微博分享幸福，她日前還留言談及近日狀況說：「現在我吃完飯也不敢坐得太久，要起身站立或步行十五分（鐘）。」<br>採訪、攝影：陳辰、李志明</p></body></html>