<html><header><meta charset="utf-8"><title>樂香園：公用股見頂 - 海迪</title></header><body><h1>樂香園：公用股見頂 - 海迪</h1><p>港股強勢，大家都等住標尾會，噚日批股多到搞唔切，據說原本仲有隻內需股都想批，但因為同日太多deal，最後都出唔到街。已經有放假mood的芬佬一個傍晚收到至少三張term sheet，海迪同佢講電話時，已經感受到那股怨氣。<br>昨晚的批股組合甚多元化，有內房股佳兆業（1638）、飲品股統一（220），共通點都是股東趁高價沽貨套現，而且規模都係幾億銀唔算大，指標性未必太高。<br>反而重頭戲，就係至少有15年冇做過股本融資的中電（002），都極罕有地進行配股集資，芬佬朋友只有兩個字形容：「見頂」。<br>須知道，今年債市紅到翻天，以中電公用股的地位，閒閒地發隻bond，兩厘息都未必有，但海迪擔保一定搶個滿堂紅。中電居然捨債市而揀批股，背後的想法實在令人擔憂，即早排勢如破竹的公用股升市，短線好可能要劃上句號。長建（1038）和電能實業（006）呢排都略見回吐，領匯（823）升到得番兩厘息左右，呢啲亦可能係一個先兆。</p><p>海迪</p></body></html>