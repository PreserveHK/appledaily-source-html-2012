<html><header><meta charset="utf-8"><title>魚樂無窮：惠理有買趁手 - 唐牛</title></header><body><h1>魚樂無窮：惠理有買趁手 - 唐牛</h1><p>咳咳咳……唐牛唔係病咗，而係個市太旺炒到氣咳。收市後與戰友交流，無不炒到心力交瘁；金管局繼續傳來接錢好消息，睇嚟個市仲有得玩。噚日輪到落後嘅內銀股發威，明顯係基金追貨搶表現。事實上，電力設備同航空股等基金股都有好表現，粉飾櫥窗活動應該會持續。<br>現階段驚高追會坐艇，成手中資股嘅惠理集團（806）係追落後嘅最佳選擇。睇番SDI，惠理揸住超過5%股權嘅中資心水股，包括合富輝煌（733）、華電國際（1071）、上海醫藥（2607）等，隻隻都貼住今年高位，反觀惠理股價就低今年高位兩成，點計都唔合理。惠理最新公佈10月底管理資產總值達79億美元，比起9月高4%，明顯同持股水漲船高有關，相信11月數字會更勁，戰友有買要趁手。<br>惠理噚日收報4.90元，抽升4.9%，短線動力十足，現價買入，升穿5元再加一注，以今年高位5.86元作目標，潛在升幅兩成。<br><br>唐牛</p></body></html>