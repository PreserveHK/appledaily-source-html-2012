<html><header><meta charset="utf-8"><title>巧遇奧馬沙利夫 - 左丁山</title></header><body><h1>巧遇奧馬沙利夫 - 左丁山</h1><p>十二月九日浪琴國際大賽，兩個馬場吸引七萬人入場，情況熱烈，不過以賽馬投注角度睇，馬迷就慘叫咯，第一場隻1號「小母牛」，因之前兩戰兩勝，輕易到極，成1.3倍大熱門，哦，輸咗，只跑第二保位置；第二場11號「愛的呼喚」，群眾睇見天王郭富城入場，與練馬師方嘉柏來一個熊抱加上郭天王係浪琴表形象大使，個個以為佢要攞威，於是大力捧場，熱上加熱，賠率升到上2.0倍……啊，「愛的呼喚」力拼得梗頸四，輸得更慘，馬迷大叫「慘的呼喚」，國際賽還沒上場，馬迷條氣已經窒窒地。<br>肥仔Ｋ事先睇日本評論，熱捧第五場4號「龍王」捧香港短途錦標，左丁山靈機一觸，睇埋第四場隻8號日本馬「網絡電郵」，復見沙圈內外有好多日本人，前所未見，認為日本馬迷及傳媒必定有備而來，到香港攞錢，於是買一口孖寶（第四第五場），點知5.3倍嘅「網絡電郵」在終點前鬥不過夏佳理擁有、由巫斯義策騎嘅「紅色禮物」，只跑第二，孖寶立即成空。不少馬迷誤會夏佳理係香港人，捧香港瓶會奏起「起來……」殊不知呢隻「紅色禮物」在英國馬場出賽，屬英國國籍，警察樂隊奏嘅「天祐女皇」，夏佳理夫婦笑到見牙唔見眼，贏得八百五十五萬獎金，那管得這些小事，「紅色禮物」為佢帶來最佳聖誕禮物，馬會董事諸公頒獎俾前馬會主席，正是大團圓，豈不快哉！<br>第五場日本馬「龍王」果然輕易取勝，但騎師岩田康誠嘅騎功就不敢恭維，香港新進騎師何澤堯一定好過佢。不過隻馬太好嘞，香港馬無法子追得到，就好似外國馬在千六米一哩賽及二千米香港盃無力追到香港嘅「雄心威龍」與「加州萬里」一樣，四場國際大賽，香港得二冠二亞二季，算有交代嘞。<br>此日國際大明星奧馬沙利夫有馬出賽，就係第七場8號「唐鮑思高」，係99倍大冷門，奧馬沙利夫旨在參加，十分輕鬆，在四樓仲迷路㖭，走咗入紫荊廳俾左丁山見到，捉住佢要求影相，大明星毫無架子熱情到攬住我地膊頭，影番張靚相，佢已經過咗80歲生日，仍然精神飽滿，難得之至，是日左丁山雖然錯失良機，贏唔到錢，但巧遇大明星影相，心足矣。</p></body></html>