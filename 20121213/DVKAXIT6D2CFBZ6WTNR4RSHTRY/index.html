<html><header><meta charset="utf-8"><title>女神tea time：大象的「免死金牌」 - Fifi</title></header><body><h1>女神tea time：大象的「免死金牌」 - Fifi</h1><p>「凡動物一律平等，但有些動物，比其他動物更平等。」《動物農莊》呢句話，果然係歷久不衰嘅至理名言。<br>大象（005）洗黑錢案，最終以150億銀「假釋金」，換5年延期起訴。罰金破晒紀錄，問題係今次懲罰係咪真係做到阻嚇效果？《紐約時報》報道，大象原本應被罰得更重，但華府為免令金融市場震盪，最終決定輕判。</p><p>換言之，只要金融機構夠大又有影響力，政府就會買佢怕！洗黑錢、發毒債犯法？賺咗錢先算啦！到政府想施重罰時大可以話：「你想同歸於盡？Sorry，I am too big to jail.」。借呢塊「免死金牌」，政府只敢象徵式拎走你一條毛。<br>其實呢類博弈戰，社會每秒都發生。最低時薪加到30蚊，洗碗工、清潔工呢類辛苦工種更難請人。你想炒一個經常偷懶嘅洗碗工？Sorry，唔得，因為呢個位「Too hard to hire」。</p><p>Fifi<br>本欄逢周二、四刊出</p></body></html>