<html><header><meta charset="utf-8"><title>中環在線：恒隆董事<br>劈炮ENCORE - 李華華</title></header><body><h1>中環在線：恒隆董事<br>劈炮ENCORE - 李華華</h1><p>恒隆地產（101）竟然連續兩日，每日有一名老臣子辭去執行董事職位，仲要即日起身，對於一隻藍籌股，此舉相當唔尋常。<br>老闆陳啟宗曾經講過，恒隆管理層極之穩定，好少人想走，佢係咪要等到下周二出來頒「恒隆數學獎」先解畫呢？</p><p>高伯遒　姚子賢　同瓣數</p><p>喺恒隆做咗26年嘅姚子賢，前晚突然話辭任執董已經夠奇怪，恒隆噚晚再出通告，指另一位執董高伯遒已辭去恒隆地產同恒隆集團（010）執董，即日生效，辭職原因同姚子賢一樣，都係要「投放更多時間從事其私人事宜」，確認同董事局冇任何意見分歧。<br>高伯遒同姚子賢都係負責恒隆喺內地嘅工程，高氏係香港同英國嘅註冊建築師，效力咗恒隆18年，佢今年53歲，點都唔似咁早退休啩？<br>搵番前執董吳士元2010年7月離職嗰份通告出來，三位仁兄辭職嘅通告，內容基本上一樣，只係換咗主角個名，辭職原因都係要從事私人事宜。</p><p>兩日間　執董走剩三個
</p><p>之後大家都知吳士元係唔開心而走啦，佢走咗之後，陳啟宗有次仲公開咁話，吳士元負責嘅投資者關係工作係公司內最易做嘅。<br>但佢當時亦強調，恒隆管理層極之穩定，「幾十年來好少換人，亦好少人想離開」，咁點解突然間有兩位老臣子相繼即日起身呢？恒隆地產家得番陳啟宗、陳南祿同何孝昌三位執董，獨董有六位咁多，合晒港交所（388）董事局至少要有三分一係獨董嘅要求啦。<br><br>李華華<br>mailto:LiWaWa@AppleDaily.com</p></body></html>