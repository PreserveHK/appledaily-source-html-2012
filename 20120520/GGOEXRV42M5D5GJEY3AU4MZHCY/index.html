<html><header><meta charset="utf-8"><title>星期日人物：驚見劏雞殘忍　從此不吃葷素食筋肉男fb竄紅</title></header><body><h1>星期日人物：驚見劏雞殘忍　從此不吃葷<br>素食筋肉男fb竄紅</h1><p>【本報訊】口不沾肉，天天吃素，每星期健身兩次，24歲的阿生（程沛生）仍練得一身肌肉，擁有優美線條。阿生吃素，緣於10年前跟阿媽到街市被劏雞「嚇親」，自此發現食素好處多多，「最明顯係腸胃好咗，皮膚靚咗，心平氣和咗」。他在facebook成立「素食青年」群組有2,000多人加入，除有貪靚OL，當中不乏大隻佬。　記者：盧勁業</p><p>阿生是「素食青年」群主，小時候跟媽媽到街市，見到劏雞覺得太殘忍，「每次見到啲雞俾人斬都好驚，到14歲就下定決心，我只要食一塊肉就要割自己一塊肉，我怕痛所以冇食肉，持之以恒三個月，就開始唔再想食肉」。</p><p>茹素後脂肪比例會較少</p><p>素食不及肉食味濃，「食素後覺得自己味覺細緻咗，亦開始鍾意返食菜」。食素令阿生體質改善，極少傷風感冒看醫生。一向有健身的他更發現，素食有助改善身體線條，而且更易變大隻：「同食肉相比，食素喺力量、肌肉增長速度方面其實差唔多，但係脂肪比例會少咗，容易練出線條；腸道就明顯改善，清除咗啲宿便，腹肌就容易表現出嚟！」<br>陽光笑容加上結實肌肉，打破一般人認為素食者多為老人家及長期病患者的形象。阿生分享指，有人擔心食素沒有足夠蛋白質強化肌肉，其實只要睡眠充足，保持正常飲食，多吃豆類食品及多飲豆奶，已可補充身體所需，「為咗練大隻食補充劑雖然效果會快啲，但係內臟未必可以承受，累積喺身體會傷身」。他又提醒，健身時不要偷懶只鍛煉大肌肉，而是鍛煉深層肌肉。「想練線條就要喺做重力訓練時『重量輕，次數多』，例如舉重唔好負荷太重」。<br>阿生愛吃素，但在港吃素並不方便，「出邊唔係咁多餐廳提供素食，成班人要為咗我一個去第二度食；去親戚屋企食飯，人哋又要特登煮碟菜，阿媽見自己個仔畀人咁多麻煩，都覺得唔好意思」。阿生通常自己準備素食，「我會去街市自己買菜，加埋糙米，好簡單就一餐」。</p><p>營養師指植物難供鐵質</p><p>註冊營養師林斐怡表示，素食對身體好，但在發育時期的年輕人最好一星期不要吃多過兩次，因有些營養在植物上較難攝取，「青少年成長需要唔少蛋白質，呢啲通常係肉類同奶類度已吸取，而女孩子月經期間需要大量鐵質，都係植物上較難攝取」。<br>林斐怡又提醒，市面上的素食，有時為營造出肉類口感，會油炸及加工含鈉，不太健康，選擇時應小心。</p><p>素友分享早午晚餐單</p><p>早餐：<br>愛心黑芝麻麪包</p><p>午餐：<br>素饅魚排、麥香紅茶</p><p>晚飯：<br>１）蓮藕綠豆腰果湯<br>２）薑炒西蘭花<br>３）金針雲耳杞子蒸猴頭菇<br>４）自家豆腐</p></body></html>