<html><header><meta charset="utf-8"><title>中門大開：萬骨枯 - 添馬男</title></header><body><h1>中門大開：萬骨枯 - 添馬男</h1><p>無間道內韓琛話自己條命係「一將功成萬骨枯」，睇怕呢句批命都適合用在振英身上。首先為捧佢登基，一手破壞了80年代基本法起草以來，統戰及穩住大資本家的工作，難以想像李嘉誠、李國寶多年來協助中央對港工作的大孖沙，最終會有這樣下場，李國寶甚至表示多年從政係浪費時間。</p><p>曾鈺成慘賠上公信力</p><p>第二個被犧牲係曾鈺成，毓民拉布戰之所以受關注，當然唔係乜嘢民生議題；一手樓監管或競爭法，呢啲法案一旦提交立法會，必定可以插隊。真正影響係火燒連環船，骨牌效應，令振英五司十四局重組失敗，無法在6月下旬完成，到領導人來港主持就職時，唔能夠齊齊整整宣誓，純粹係下屆政府冇面而已！但為了終止拉布戰，曾鈺成自我燃燒，不正常運用會議常規，終止辯論，第二日黃雨怕流會，又押後半小時開會，連環出招保住法例上枱。最近佢登上十大議員之首，係因為2及3月特首選舉期間，言論中肯，穩站主流民意所致。<br>今次佢為振英重組而被犧牲，一手摧毀自己作為議長的公信力，介入議會兩大陣營黨派之爭。佢好大可能賠上自己政治前途，9月當選應無問題，但再任立法會主席則有暗湧。<br>如果佢自我犧牲可以一勞永逸解決拉布戰還算值得，但係人都知替補機制法案在5月底成功表決後，仲要面對其他拉布。若政府主動撤回版權條例或可以減少拉布機會，但重組決議案及有關撥款也有相當多拉布空間。首先在事務委員會討論新設局長可以被拖延，大會決議案表決可拉布，再去人事編制委員會及財委會傾，一樣可以拖。<br>重組是純政治角力問題，振英強行同民生綑綁，就今次替補拉布所見，民生綑綁冇太大幫助，策略上係錯誤。振英急於求成，梁營使命感爆棚，人人心口有勇字，如此下去，建制派會折騰至死去活來，日後政務官命運也一樣。<br>唔信？曾主席已是最佳人辦！<br>添馬男</p></body></html>