<html><header><meta charset="utf-8"><title>金融人語：李嘉誠豐收的一星期</title></header><body><h1>金融人語：李嘉誠豐收的一星期</h1><p>社交網站facebook（fb）上周五終於掛牌，正當人人關心fb為超人身家進賬多少之時，原來李嘉誠另一科網投資——網上串流音樂公司Spotify上周也借fb上市時機，在私人市場融資，公司估值急升。我哋估計，超人在Spotify投資回報最少有15倍，仲和味過fb的投資。<br>fb首日上市表現麻麻，尾市在保薦人護航下，先能守在招股價之上收市，依然無阻fb成為市值逾千億美元的公司，高過不少科網巨擘。我哋不妨為超人在fb投資回報計計數。他2007、08年共動用1.2億美元買入fb約0.8%股份。不過，李嘉誠今年3月的業績會上首次披露，外界低估了他的投資額。原來佢投資fb的總成本有4.5億美元，比外界預算的還多了3.3億美元。</p><p>fb賬面獲利84億</p><p>雖然我哋唔知李嘉誠幾時再買入fb股份，但有分析指，好大可能是2011年初透過高盛安排的非公開股權交易入貨，當時fb的估值大約是500億美元。如果傳聞屬實的話，李嘉誠在fb的總投資賬面獲利10.8億美元（約84億港元），回報大約有2.4倍。<br>來自瑞典Spotify上周承接fb上市的氣勢，打算在私人市場抽水2.2億美元，公司估值將會攀上40億美元，比今年2月估值再增長3倍。這個被視為iTunes主要對手的Spotify，喺08、09年已吸引了李嘉誠的創投公司維港投資，聯同數家創投基金先後投資超過7000萬美元。雖然唔知李嘉誠實際投資金額，但09年超人與其他基金向Spotify泵水5000萬美元時，Spotify的估值只有2.5億美元。對比今日，超人呢手貨在短短三、四年已升值15倍，遠遠超過同期投資fb的回報。<br>Spotify2006年於歐洲創立，是最先一批利用雲端技術，讓用戶可以透過手機或電腦上網免費聽歌的軟件。李嘉誠睇中Spotify其中一個原因，相信是希望促成與和黃（013）旗下的流動電訊業務合作。<br>Spotify向音樂公司買歌開支龐大，近年引入無廣告版的月費計畫，嘗試行出一個BusinessModel。公司早兩年引入有份創立fb的帕克（SeanParker）投資，透過帕克幫Spotify接入fb平台，增加用戶互動，谷起用戶數目。現時Spotify活躍用戶就超過1000萬，收費用戶有300萬人。Spotify有今日的估值，fb亦間接有功勞。<br>Spotify的高估值能否繼續，亦不是毫無懸念。由於Spotify要向唱片商支付巨額版權費用，即使2011年的收入有成4.5億美元，仍然蝕5900萬美元。類似未有BusinessModel的公司好似Pinterest同Instagram近排的估值創出新高，即使都是私人市場發生，股票市場依然相對冷靜，但已有人開始擔心是否科網泡沫重臨的先兆。</p><p>歐洲股神進化3D版</p><p>《金融時報》上周有篇訪問富達的神級基金經理波頓（AnthonyBolton）的文章，寫法輕描淡寫，卻有足以讓波頓支持者感驚嚇的內容。<br>深受民企弄虛作假所害的波頓，為咗加強對投資對象的調查，佢話俾FT知，僱用咗五間企業情報公司，對自己基金投資組合內的公司，作深入盡職審查（DeepDueDiligence），通過明查暗訪上市公司的供應商、客戶和競爭對手，望能及早發現公司不尋常的蠱惑招。</p><p>查民企　結果嚇死人</p><p>呢個3D行動，應該未完成，但係結果已好嚇人，波頓買中咗的其中一家公司，擁有的分店的真實數目，原來只有公司自己聲稱的一半。另一家公司的所謂四大客戶，其中三個客戶都表示，根本不認識這家公司。兩間公司老作成咁，文章冇交代公司名字，亦冇講波頓知道後有乜行動，但可以估到他應該即時沽貨；可惜佢個基金冇玩沽空，唔係冇理由唔反手Short兩間公司，隨時追番唔少回報。<br>本版《金融雲端》欄作者丘亦生，原來都同一啲內地企業情報公司合作過，佢同我哋講，由於跟內地企業交易信唔過，呢類公司近年越開越多，幫好多外商、機構投資者、會計師行等等做調查工作，針對上市公司做深入盡職審查，係收錢最多的調查工作。這些調查公司由於辦法多、門路廣，有時查吓查吓，甚至會查到公司跟官員勾結的貪腐材料，不過呢啲猛料當然唔會亦冇必要畀晒個客。丘亦生話佢見過一份未經刪減的調查報告，當中提到某部門高官同某富商的金權關係。幾年後東窗事發，官商兩人都被捕，證實調查報告內容係堅料。<br>丘亦生又話，這些調查公司的老闆及主管，不少係出身自內地公安或法檢系統，有好多非一般的搵料渠道，例如某人的詳盡個人資料，又或曾被公安部門立案調查過的檔案，調查公司都有辦法拎到個File出來睇。具體係點樣做，客戶不能問，亦唔想知。</p><p>倚賴八十後少女助手</p><p>有「歐洲畢菲特」之譽的富達基金經理波頓，如果揀股策略早啲進化為3D版，或者可以減少損手機會。波頓抵受不住中國故事的誘惑，兩年前押後退休，東來獻技，成立4.6億英鎊的富達中國特殊情況基金，點知水土不服，基金表現不濟，過去一年更深受民企醜聞、爆煲事件影響。香港上市的霸王（1338）、國美（493）、寶姿（589），納斯達克掛牌的西安寶潤和雙威教育等民企，不是醜聞不斷就係賬目出問題，股價大挫已經係小事，寶姿一直停牌；寶潤更已除牌，係波頓輸得最盡的其中一筆投資。<br>富達中國特殊情況基金的價格，過去一年跌三成，一直跑輸大市，亦長期比NAV有折讓。波頓之前已公開承認，低估投資中國市場的難度，過於依賴報表分析，以後投資前會加強盡職審查。<br>報表信唔過，波頓亦唔識中文，要揀股就要其他人幫手多做功夫，但係FT話富達的12人中國分析員隊伍，原來都唔熟悉波頓鍾情投資的小型民企；最幫得波頓手的，竟然係佢自己一名助理，一名八十後內地少女DorisYang。<br>DorisYang在2007加入富達做見習生，波頓讚Doris才能全面，「我可以叫佢研究任何一家公司，佢都可以交出有價值的評估。」我哋查過LinkedIn，富達有一名叫DorisYang的香港員工，任投資分析員，2004入讀北京大學，相信佢就係波頓十分依賴的八十後少女。<br>FT文章最有意思的一段，係搵嚟接連踢爆民企的渾水話事人CarsonBlock講番兩句，佢以勝利者姿態、語重深長咁話：「來自西方，嗰度個個人屋企都有兩部車、幾部電視，我哋根本唔明白中國人有幾咁渴求金錢，亦唔了解這種渴求點樣影響到人的行為。佢哋情願今天賺盡一元，亦唔會等待之後幾年每年賺你兩元。」CarsonBlock曾經在上海創業被騙，他的切膚之痛和覺悟，波頓現在應該有共鳴了。</p></body></html>