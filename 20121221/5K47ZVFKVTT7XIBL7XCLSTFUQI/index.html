<html><header><meta charset="utf-8"><title>隔牆有耳：<br>神父也反狼 - 李八方</title></header><body><h1>隔牆有耳：<br>神父也反狼 - 李八方</h1><p>狼振英喺僭建醜聞上猛講大話，已經俾泛民同市民追住嚟打；點知連民生政策，佢亦一樣搞到亂晒大龍，周圍得罪人。好似之前政府突然間放風，話要將啟德體育城塊地起樓喎，當時已經搞到體育界揚言上街抗議，最近更加辣㷫埋一班原本與世無爭嘅神父，唔排除出嚟同狼英撐到底！</p><p>無故更改地皮用途</p><p>事緣政府早排失驚無神放風，話要將粉嶺皇后山嗰塊原本要起私立大學嘅地改為起樓。八方聽聞，呢個諗法係狼英同劏房波關埋門度出嚟，政府內部根本冇詳細傾過；但唔知點解，之後又有人急不及待拋出嚟試水溫囉！不過最大問題係，政府之前已經收晒辦學團體嘅意向書，家忽然轉軚話唔搞，有份參與嘅辦學團體，真係俾佢玩死！<br>八方聽聞最㷫嘅辦學團體係耶穌會。耶穌會係香港其中一個最大教會辦學團體，校友遍佈政商界。據知一班有心有力又有錢嘅校友，早已同耶穌會神父成立委員會，為申辦私立大學做好前期準備；家下狼英忽然想叫停，班神父唔火滾先至奇！</p><p>耶穌會校友多猛人</p><p>日前耶穌會神父更約見立法會議員，希望議員睇實狼英，唔好畀佢隨意推翻私立大學計劃。本身係華仁仔嘅莫乃光同八方講，其實班神父好公道，只係想政府唔好講過唔算數，唔好未經諮詢就獨斷獨行改政策，覺得咁樣唔止對耶穌會唔公平，對其他入咗意向書嘅團體都好唔公平！<br>雖然班神父暫未透露下一步行動，想睇埋政府有乜回應先，但有政界人士同八方講，唔少耶穌會校友均非等閒之輩，喺中港兩地全部有頭有面；狼英若然辣㷫佢哋，怕且相當麻煩！<br><br>mailto:pf_lee@appledaily.com</p></body></html>