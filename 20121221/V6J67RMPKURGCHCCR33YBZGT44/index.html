<html><header><meta charset="utf-8"><title>港式口音 - 左丁山</title></header><body><h1>港式口音 - 左丁山</h1><p>一位加州留學生將下列「經典英語」傳俾左丁山一位朋友，朋友交俾左丁山，測試吓左丁山識幾多：<br>（一）disc熱s康抗急fa民莊we括民eggs sam！<br>（二）do lock喂銀挑U呀滔吐do掃！<br>（三）U術hea乎溫ink格勒殊晏沙卜and溫差呢時晏沙卜！<br>（四）now喂曾（國語）啲驚得地冧把按依豬披豬！<br>朋友話呢啲係港式英語，以廣東話繙譯原來發音，係留學生在三藩市聽一位香港人講嘅！<br>左丁山睇到一頭霧水，費事嘥時間，再轉交曾在加州踎過四年嘅肥仔Ｋ，叫佢繙譯番做英文，佢研究咗一輪，寫吓答案：<br>（一）This is a Hong Kong Government joint recruitment exam.<br>（二）Do not write until you are told to do so.<br>（三）You should have one English answer book and one Chinese answer book.<br>（四）Now write down the candidate number on each page.<br>咦，如果繙譯係啱嘅話，呢位加州學生應該係參加香港政府招聘考試，聽監考員講完英文，好好心機記住，根據監考員嘅港式發音或「差拿攤」口音，繙譯成廣東話噃。至於係考乜試，無謂深究咯。<br>唔怪得褚簡寧啲英文書咁好賣，但香港人啲英語要害不在乎讀與寫，而係在會話發音，譬如我哋聽內地人李小加（港交所總裁）講英文，一聽就知佢留學美國，但佢係在內地讀完大學先至去美國嘅噃，為何講英文似美國人，反而香港不少政商富豪在本港讀完中學、留學英美返嚟之後，講英文仍然係香港口音，呢樣發音問題幾值得香港中小學教師及教育局研究研究，做吓真正實事啦，吳局長。如此說來，香港作為金融中心，英語水平低落咗，點與紐約、倫敦競爭？咁又唔駛驚，左丁山人在中環，在德己立街一帶，成日碰到講英文嘅年青男女，一聽就知道佢哋曾經留學英美，更可能係中學時期已在彼邦，中環大機構最多呢類職員，怕只怕本地薑嘅英文唔夠佢哋爭啫！</p></body></html>