<html><header><meta charset="utf-8"><title>中門大開：政治慾蒲團 - 添馬男</title></header><body><h1>中門大開：政治慾蒲團 - 添馬男</h1><p>最近唔少親CY媒體不約而同力挺今次自己人內訌，認為有競爭才有進步，候選人更貼民情，中央擺脫欽點指摘，又成功將泛民邊緣化云云，講到中央畀振英入閘直頭係天大德政。塘邊鶴如此賣力打鑼打鼓，睇怕農曆新年前中央政治局常委將正式拍板，睇個勢收網機會好大，振英大有可能龍年止步，原本以為飛龍在天，最後變成龍游淺水。</p><p>委任未必衰過小圈子</p><p>「競爭有益論」表面言之成理，但只要稍有政治常識諗深一層，就知係小學雞Spin北京領導的低能論據。我認為假競爭比真欽點更壞十倍，咪以為委任一定比小圈子衰，以過去殖民地立法局為例，你話功能組別議員係咪一定比委任好？未必。<br>今日香港政治最大矛盾是既得利益階層坐大，靠拖慢民主化保障小圈子利益，你問立法會醫學界功能議員，點解醫學界咁可恥，為專業利益奉行保護主義，阻止外國專家來港工作，置公眾利益不顧？答案一字咁淺，佢當然以狹隘界別利益為先。<br>港督以往靠委任議員保駕護航，係毋須以任何政策利益作交換，政府才有絕對自主性。今次特首選舉內閧並非真競爭，你見泛民兩條蛋散邊有人理。所謂建制內競爭，即係爭逐1200個類似立法會功能組別方式產生的委員支持，這將成為赤裸裸小圈子利益交易。兩個月來所謂競選，就只係向選委拜票，選委向候選人落單，候選人唯唯諾諾，睇到眼寃。都係鄭耀棠最老實，公開同記者講工聯會越遲決定支持邊個，對自己越有利。可見他們選擇之標準係誰可提供最大利益，所謂建制內競爭是將功能組別之惡菌種入行政機關之中。特首未上場已欠下周身政治債，施政又何來自主性，更甚者係不少民粹政綱會同日後政務官集團產生矛盾，政爭將無日無之。</p><p>特首未上任已周身債</p><p>當日北京欽點煲呔，何曾見過建制派政黨如此張揚跋扈，只因北京下令全力支持煲呔，共抗泛民傑哥。煲呔才得到政治空間，提出施政綱領，組成政務官內閣執行。今日所謂競爭，巿民關心普選、廿三條立法，兩人避得就避，振英更以操弄本土與內地族群矛盾議題走民粹之路，標籤內地孕婦及來港投資物業內地人士，如此招式，澳洲漢森及法國勒龐等右翼政客十多年前已用過，陳水扁也曾玩得出神入化樂此不疲。兩月來之爭逐又何曾貼近過民意呢？<br>當年北京批老董議而不決，決而不行，並非老董性格有問題，而係連任之時欠落周街政治債，施政動彈不得、人人有求，到腳痛落台債都未還晒，真慘情！<br>「競爭有益論」只係一套3D肉蒲團，用女優意淫加特技引鹹濕仔入場，睇睇吓才覺唔對路，最後才知係重口味暴力片，但後悔已太遲。小圈子特首競爭上崗，何嘗不是對民主的意淫，一時不察，必定中招。<br>添馬男</p></body></html>