<html><header><meta charset="utf-8"><title>蘋機會：驚人！1秒10張RAW　Nikon日落殺手</title></header><body><h1>蘋機會：驚人！1秒10張RAW　Nikon日落殺手</h1><p>盛傳Nikon機王趕在CES前曝光，果然無錯，旗艦級D4終於喺6號與日本同步發表！全片幅感光元件早為人所知，但叫龍友最發燒，除咗超強51個對焦點、10張RAW高速連拍及1080p全高清攝錄外，微時拍攝（定時快門間隔）更幫你慳番唔少時間，只要Set定部機，就拍攝到日出日落嘅情景，輕鬆至極。<br><br>記者：陳國輝<br>攝影：伍慶泉</p><p>攝影師：為記者而設嘅相機</p><p>由於與日本同步，Nikon一直將消息收得好密，直至到6號中午12點後，才正式宣佈D4誕生！第一時間，場內半百媒體當然想搶先試玩呢部旗艦級機王，點知因工程機關係，Nikon拒絕讓記者插入記憶卡拍攝照片。雖然未玩到百分百真身，作為Nikon粉絲，能感受到D4嘅鎂合金硬殼和拍攝時嘅痛快手感，相信都係值得。<br>數到D4新增功能，十隻手指都唔夠用，拍友對呢部單反機各有不同評價，例如本報攝影師Kenny就話，因為D4用到最大光圈f/8鏡頭，而且中央及兩側共11個對焦點全部都可以用，就算環境再暗，都能夠輕易拍攝。另一位雜誌記者Rex亦大讚，最鍾意新增嘅微時拍攝，因之前影日落、日出甚至颱風變化等環境，非常困難，呢項功能可以畀佢哋Set定腳架，調校好模式，就等相機自動拍攝，方便得多。</p><p>高速拍攝迎奧運</p><p>傳聞話，D4係為咗今年倫敦奧運而推出，事實係點唔重要，最難得D4提供高速運動時嘅拍攝能力！例如佢以最高容量嘅RAW格式拍攝，能以每秒10幅嘅速度，連續狂影100張！儲存媒體方面，除提供CF卡槽，也支援全新嘅XQD記憶卡，速度更高達每秒125MB，要抄寫「激激聲」嘅照片或影像，幾秒就搞掂！至於新加入嘅D-Movie短片拍攝功能，便支援1080p（30fps），淨係呢一點，已比上代D3S嘅720p進步。</p><p>D4示範作<br>（AF-SNIKKOR14-24mmf/2.8GED，1/10s，f5，ISO100）</p><p>室內自然採光下，雖然拍攝時只係啟動ISO100，但人臉、輪廓清晰分明，層次豐富。</p><p>（AF-SNIKKOR70-200mmf/2.8GEDVRII，1/2,500S，f/5.6，ISO200）</p><p>利用f/5.6大光圈以及1/2,500秒拍攝划艇運動，水花像靜止般，而且充滿動感，抵讚！</p><p>NikonD4</p><p>感應器：1,620萬像素全片幅CMOS<br>系統：NikonEXPEED3影像處理器<br>感光度：ISO100至204,800<br>屏幕：3.2吋921,000像素<br>儲存：CF及XQD記憶卡<br>售價：約6,000美元（2月16日推出）<br>查詢：Nikon（29071122）</p></body></html>