<html><header><meta charset="utf-8"><title>蘋機會：7.1戰馬聲嘶　炮彈咁震</title></header><body><h1>蘋機會：7.1戰馬聲嘶　炮彈咁震</h1><p>第一次世界大戰，難想像主角並非德、英、法、美嘅國家英雄，竟然係一匹野馬！《雷霆戰駒》由史匹堡親自導演，Blu-ray更玩上孖碟裝，仲收錄一百多分鐘Bonus片段，但最震撼都係戰馬聲嘶力竭、衝破敵陣嗰一刻，唔單止場面感人，如果屋企裝埋7.1音響組合，還感受到如炮彈般嘅低頻震撼！<br><br>記者：陳國輝</p><p>由小說改篇</p><p>咪以為史匹堡作品全部係個人天馬行空嘅想像。實情《雷霆戰駒》喺1982年已經出現，當時乃根據米高莫普格所著嘅英國出版兒童文學《WarHorse》而嚟，故事更喺2007年被改篇成為舞台劇㖭！</p><p>真馬加CG有血有肉</p><p>想睇一套狂燒銀紙嘅CG荷李活電影，不難！只怕你要求踢走CG特技，唔搵演員模擬動物臉部表情、動作，又要拍出嗰種如人類般嘅情感，甚至史匹堡喺Bonus講，喺拍攝期間唔能夠令馬匹失一條汗毛，但要有征戰沙場嗰種味道，可想而知，難度有幾高。<br>聽完呢番話，唔用CG，我就更留意片中馬匹究竟有無交足戲。老實講，睇得多表情誇張嘅狗貓電影，好想轉吓口味，《雷霆》除咗以真實動物參演，也用上後期特效，值得留意片尾野馬祖兒由敵營狂奔往主人身邊一幕，佢衝過戰火壕溝，滿身傷痕，最後更勞累至不知倒地，難怪觀眾勁讚，睇完要眼濕濕離場。</p><p>Bonus欣賞管弦樂騷</p><p>雖然係大片，但今次齋玩藍光孖碟裝，無近期勁Hit嘅鐵盒包裝，甚至畫冊、電影精品一一欠奉；也難怪，影碟討論區上有人狂插，連一個靚紙套都無，好失望囉！好彩都有值得留戀嘅地方，就係BonusFeature相當豐富，睇晒肯定唔止一粒鐘。我最鍾意「TheSoundsOfWarHorse」嗰段，皆因戲內出現過好多BGMusic，大部份更由管弦樂隊親自演奏；至於SoundEffect部份，除咗槍林雨彈效果，你甚至估唔到連祖兒嘅聲嘶力竭一樣震撼人心。</p><p>戲名：《雷霆戰駒》</p><p>平台：Blu-ray<br>音效：DTS-HDMA7.1/杜比數碼5.1<br>畫面：2.40比1<br>特別收錄：WarHorse:TheJourneyHome、AnExtra'sPointOfView、AFilmmakingJourney、Editing&amp;Scoring、TheSoundsOfWarHorse、ThroughTheProducer'sLens</p></body></html>