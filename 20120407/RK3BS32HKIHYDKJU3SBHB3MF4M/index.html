<html><header><meta charset="utf-8"><title>虎報壓南早 - 左丁山</title></header><body><h1>虎報壓南早 - 左丁山</h1><p>有老友打電話嚟邀請參加報業公會主辦之「2011香港最佳新聞獎」頒獎午宴，於四月二十三日中午舉行，此乃香港報界之「奧斯卡」，左丁山雖然已退出報壇，但身為傳媒一分子，好多年前又做過報業公會理事，自不然應承出席。<br>可惜嘅係，「蘋果日報」不參加比賽，老友寄來之比賽得獎名單，不見「蘋果」之名。中文新聞得獎者，似乎係「星島日報」略為佔優，「明報」其次，有趣的是，過往「星島」挺曾挺唐，有不少消息靈通、經常可靠之新聞報道，但今次挺唐失敗，反為「明報」挺梁有功，以後消息靈通嘅地位，唔知會唔會調轉呢？不過攞獎嘅新聞，涉及多方面，獨家爆料新聞未必就一定得到評審委員青睞，得獎呢回事，要報館全面配合先至得嘅，譬如老闆訂下得獎目標，責成總編輯叮囑下屬每年做大做好幾單大新聞、爆料新聞，攝影、美術、版面各樣嘢都全力做到最好，咁就比較容易起眼，捕捉到評審眼光。<br>英文報紙方面，只得三張爭奪獎項，過往係「南華早報」橫掃嘅，「英文虎報」只會得番個「最佳標題獎」，今年竟然爆冷門，「南華早報」在英文獎項，輸得幾慘吓。嗱，最佳英文新聞獎冠軍係「中國日報」ChinaDaily香港版，亞軍與季軍都係「英文虎報」；最佳英文經濟新聞寫作獎，「虎報」得冠軍，季軍，「南早」得亞軍；最佳標題獎，「虎報」囊括冠亞季軍。呢啲賽果，左丁山幾乎不敢相信，「南華早報」究竟搞邊科，竟然俾一張免費派發嘅「虎報」壓下去？有咁啱得咁蹺，「虎報」與「星島」同系，競選時挺唐，而「南華早報」總編副總編今年換上新人，總編係內地人，競選時傾向挺梁，充份突顯練乙錚教授所講之「板塊之爭」，七月一日後，「南早」有望取回九七前「政府英文消息報」嘅地位。之不過，「南早」去年嘅新聞在英文新聞比賽輸到冇晒威風，兩位新人老總副老總今年要出真功夫咯。睇過啲結果，忍唔住打電話俾虎報老總Ｔ恭喜佢兩句，老總Ｔ話：「唔好以為我地係免費英文報，質素就會差一啲，我地會繼續努力㗎！」</p></body></html>