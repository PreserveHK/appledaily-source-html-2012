<html><header><meta charset="utf-8"><title>陳滿鴻神父：　<br>
支持直接立法免諮詢</title></header><body><h1>陳滿鴻神父：　<br>
支持直接立法免諮詢</h1><p>有同志團體在2003年因《公教報》一篇報道衝擊天主教堂，時任教區主教的陳日君被質疑沒良心；來到今次反歧視立法戰役，天主教會一直沉默不語。天主教正義和平委員會教會顧問陳滿鴻神父開腔，表明教會原則上不反對立法，亦不擔心條例會影響言論自由，「一個人唔應該因為性傾向不同而被歧視，如果立法真係可以有效消除歧視，教會唔會反對，教會只係反對同性婚姻」。<br>陳滿鴻甚至嫌立法會議員何秀蘭的議案太迂迴，「點解要諮詢呢？點解唔直接話立法呢？事實上立法會入面嘅教友都支持個議案」。但他認為，立法應有優次，同志未必是最有需要的一群，「除非個類別好大，例如成個性別嘅人被歧視呀咁，如果唔係所有嘢都立法，立極都立唔完，永無寧日，我哋需要嘅係一個可以涵蓋更多唔同社群嘅歧視法，一個條文包含所有嘢，但更加重要嘅係建立關愛文化」。</p><p>教會反對同性性行為</p><p>對於有教會引用外國例子，指新例會引來逆向歧視，陳滿鴻不認同，「一個正常人、有修養嘅人都唔會隨便鬧人啦，一個基督徒本身就唔應該用刻薄嘅字眼鬧人……話立法會影響到言論自由，扯得太遠喇，咁樣講係對爭取嘅同性戀團體唔公道」。<br>若教會放棄反歧視法這橋頭堡，會否連同性婚姻的防線也被冲毀？陳滿鴻則認為「一件事還一件事」，「根據外國經驗，同運爭取到反歧視，下一步就係同性婚姻，但家咁樣推論係過份咗，因為歧視本身係唔啱，佢之後再爭取啲乜係另一回事」。<br>但陳滿鴻明言，教會反對同性性行為，「一個人對同性有生理反應、有愛人嘅感覺，呢樣嘢冇啱同錯，教會唔覺得呢種感覺係唔正當，不過對同性嘅感情發展成情慾，就唔贊成」。他解釋，教會不會要求同性戀者改變性傾向，亦不會提供改變性傾向的「服務」。<br>陳滿鴻認為，教會體制沒有歧視同性戀者，同性性行為和其他教會「罪行」一視同仁，「就好似異性戀者對伴侶不忠，或者離咗婚嘅人再婚一樣，要先辦修和聖事（又稱告解），先可以領聖體」。<br>陳滿鴻坦白說，天主教會規例嚴謹，但執法寬鬆，「異性戀者真係守貞潔都好少啦，包二奶呀乜都有，咪仍然返教會！對於異性戀者出軌，我哋係好容忍，佢做唔到係一件事，但教會起碼都要有個規範」。</p></body></html>