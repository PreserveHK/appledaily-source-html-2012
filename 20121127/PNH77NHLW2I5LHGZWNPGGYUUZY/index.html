<html><header><meta charset="utf-8"><title>明光社關啟文：　<br>憂團體要求同志婚姻</title></header><body><h1>明光社關啟文：　<br>憂團體要求同志婚姻</h1><p>被同志團體視為「頭號敵人」的明光社，短短九日間取得近三萬個簽名，力阻性傾向歧視條例立法諮詢，該社董事關啟文認為，現時同性戀者的處境已大為改善，基本人權沒受損，擔心一旦立法會影響言論自由，宗教團體憑良心發言動輒得咎。他同時憂慮打開反歧視立法閘口後，同志團體會進一步要求同志婚姻。</p><p>怕立法會帶來寒蟬效應</p><p>本身是浸會大學宗教及哲學系系主任的關啟文認為，自1991年肛交非刑事化後，社會風氣漸改，同性戀者的處境已大為改善，「明哥（黃耀明）出櫃，有冇人攻擊佢吖？家唔係唔畀佢申請公屋，唔係唔畀佢攞綜援，如果你話同性戀者比較窮，要畀啲subsidy（津貼）佢，我係支持㗎喎，但呢樣嘢唔同立法，因為立法係規管自由」。<br>他認為一旦立法等於宣佈同性戀無問題，「應該等公民社會辯論，可能最終個社會會變，慢慢走向liberal（自由開放），我哋呢啲保守嘅人慢慢被淘汰都唔定，但係你家用咁嘅方法唔畀我講嘢，我個心就係唔服」。<br>他認為法律條文難以寫得完全清晰，會扼殺反同性戀嘅聲音，「好似『侮辱』、『嘲諷』呢啲字眼，點樣可以寫得清楚啲？原來騷擾、冒犯、不受歡迎嘅言論，同埋批評都唔可以㗎喎。」他擔心條例會帶來寒蟬效應，「好似23條咁，見到把刀你仲敢唔敢郁吖？平機會會幫啲人申請打官司嘅錢，唔使付代價，僱主就算贏官司，都要付堂費，有冇人想受咁嘅折磨先？」<br></p><p>「一成啱都唔應該被禁」</p><p>他表示，若法例「斬件」討論，他或會考慮，但現時社會討論已走向極端，「話我哋講同性戀等於肛交人鬧我哋，我哋從來冇話兩樣嘢係等同，家有理說不清，係對唔贊成同性戀嘅人高度不平等……話我哋係道德塔利班，塔利班殺人㗎喎」。<br>「我哋講緊嘅家庭價值，可能有九成係rubbish（垃圾），就算得一成啱，都唔應該被禁，你要講Voltaire（伏爾泰），至死維護對方嘅發言權利，但我見唔到有人維護明光社嘅權利喎。」他認為一旦反歧視法通過，同志運動下一步就是爭取公民結合、同志婚姻，「佢攞咗第一步，就會有第二步，好似反國教咁，啲團體都係第一步都唔讓，一定要政府撤回，因為擔心政府會利誘學校做」。</p><p>蘋民洗版︰</p><p>music-shop︰好似哥哥（張國榮）同明哥（黃耀明），好多年前都知的公開秘密（是同性戀者），我都不知幾support（支持）佢哋表演。 同志又點，咪又係一個人。</p><p>Silvia Chow︰有勇氣說出真相，好！支持人人平等看待。尊重個別身心發展，只要健康同快樂已很足夠。</p><p>塘邊學︰不關心人權，何來會平權？香港人對人權的關心不足，連對70歲長者亦如是。</p><p>Gary Au Yeung︰搞基既然咁普通、咁平常，點解要立法保護呢？？</p><p>Man Hay Leung︰立即停止歧視<br><br>節錄自蘋果日報facebook留言</p></body></html>