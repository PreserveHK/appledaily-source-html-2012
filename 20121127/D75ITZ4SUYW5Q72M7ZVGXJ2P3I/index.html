<html><header><meta charset="utf-8"><title>綠葉王：劉桂芳御用管家憂嫁期</title></header><body><h1>綠葉王：劉桂芳御用管家憂嫁期</h1><p>如果80年代有「十大電視廣告頒獎典禮」，劉桂芳有機會是最佳電視廣告女主角，當年她被星探發掘，拍過刀嘜、潔霸、高露潔廣告，但劉母拒讓女兒泳裝演許氏兄弟的《天才與白痴》，錯失機會。最終劉桂芳仍當上演員，最近更成為電視城出名的管家，由30年代《名媛望族》、50年代《初五啟市錄》到時裝劇《心路GPS》，大概也離不開做管家的角色。<br>撰文：楊潔雯</p><p>劉桂芳（Lau Kwai Fong）又名蘭桂坊，88年簽約無綫至今，是忠心的老臣子，一直擔當中堅分子，忠心耿直的管家、挑撥離間的師奶和撩事鬥非的三姑六婆，對一套高收視劇集來講，這些二打六，一個都不能少，但是在娛樂圈的潛規則裏面，他們多數成為犧牲品。</p><p>感激躁底導演</p><p>天生膽小的劉桂芳，經常遇到不公平的對待，或者今日她已習以為常，她說：「唉！我好坦白，但我驚住畀其他導演睇到，唔知會唔會鬧我，好似導演張永豪（躁底導演），佢對我嚟講係好，因為佢睇到我哋呢啲茄喱啡、塘邊鶴，唔會話唔畀鏡頭你，如果真係需要，同劇情有關，佢個鏡頭一定會落喺你身上，但係有啲導演唔係㗎！話之你做到死，個鏡頭好似驚你影污糟個畫面咁，佢係會公平啲。」<br>劉桂芳續說：「我遇過個導演，話劇情講我個仔死咗，叫我喊到呼天搶地，咁我真係喊到口水鼻涕都出晒，之後睇帶連個影都冇，原來我係做到咁凄凉，畀個主角見到我有個咁慘嘅樣，等佢可以做一個黯然神傷嘅樣，等我喊餐死做餐死，又跪又拜又癲咁樣，最後原來係咁。」<br>對劉桂芳來說，在每一套劇裏，有多幾句對白，多次出現在鏡頭，已經心滿意足，她說：「好似最近拍到監製李艷芳套《心路GPS》，我覺得好好玩，拍到嗰兩個導演好認真，我好開心，我喺入面有啲對白講吓，講我帶李司棋去澳門打麻雀，話我爛賭又俾大耳窿追數。」<br>在無綫24年，劉桂芳覺得自己只是一個過鏡的茄喱啡，事實如此，仍未減退她對演戲的熱誠，在電視圈以外，她尋找到一個新天地，她說：「我好鍾意玩話劇，因為佢可以控制喺我手上，同埋做話劇好有滿足感，好似老前輩陳蝶衣都曾經讚過我，話我No.1，嗰時我真係好開心。」</p><p>嫁唔出賴夏雨</p><p>從前略有所聞，一直未經證實，20年來，劉桂芳被無數人誤以為她是夏雨太太馬慧玲，劉桂芳藉此機會嚴正聲明，並再三懇請代為澄清，好讓她覓得真姻緣：「真係好冤枉，你知唔知，我住嗰度嘅業主立案法團，話我同佢（夏雨）搞離婚，死口唔認係夏雨老婆。又試過喺酒樓食嘢，有人同我講話：『又撞到你，真係有緣喇！』我話點解有緣？佢話：『我喺加拿大成日見到你湊仔餵奶。』我心諗幾時喺加拿大湊仔餵奶呀？仲有初初入TVB，有個助導走埋嚟，問我：『幾時返嚟㗎？』我咪話：『你畀幾點鐘通告我咪幾點返嚟囉！』佢再問：『你幾時喺加拿大返嚟呀？』」<br>不願透露年齡的劉桂芳續說：「原來個助導認錯咗我係馬慧玲，幾離譜呀！你諗吓離譜到咁樣，我唔知有幾似，但係我未見過佢，不過夏雨都話似，人哋成日叫我夏太，我做咗廿幾年喇！幾陰功呀！快啲幫我澄清呀！我好慘囉！可能因為咁搞到我家都仲係單身，所以我見到夏雨都有鬧佢，我話後尾嗰幾廿年你養埋我。」</p><p>忠心效力無綫24年</p><p>劉桂芳擅長演管家，88年簽約無綫至今，作品包括《晉文公傳奇》飾驪姬、《蜀山奇俠》飾許飛娘、《天龍八部》飾喬三娘、《溏心風暴之家好月圓》飾師奶、《名媛望族》飾雲姨、《巴不得媽媽...》飾馮太等。</p></body></html>