<html><header><meta charset="utf-8"><title>綠葉王：陳安瑩做足100分</title></header><body><h1>綠葉王：陳安瑩做足100分</h1><p>俗語有云：牡丹雖好，都要綠葉扶持。其實近年在觀眾心目中，不少綠葉比牡丹還好看和耐看，像早前無綫劇集《怒火街頭2》中的陳安瑩（瑩瑩），兩場喊戲喊出戲味扣人心弦。對於觀眾擊節讚賞，瑩瑩只視為本份，她不需大家記住她的名字，每場戲都交足功課的她從未否定自己的價值。撰文：羅美倫</p><p>現年54歲的陳安瑩在無綫劇《怒火街頭2》中的嫻姐一角令人印象深刻，兩場喊戲牽動觀眾心靈，原本她在劇中只演普通街坊，拍了幾天戲突然被淡出，把瑩瑩嚇一嚇，幸好最後只是虛驚，原來是監製想她轉演戲份較重的角色。瑩瑩說：「咁咪冇咗好多個騷？後來監製打畀我，飛紙仔五頁紙稿嚟，話劇本出嚟一定要有人令胡杏兒同鄭嘉穎有鬥爭，佢只諗到我做，抽我出嚟，之前有我嘅場口重拍，佢寧願重拍都要我做呢個角色。」當晚瑩瑩做足功課，結果翌日一take搞掂，同事的讚賞、監製的信心令瑩瑩很滿足。</p><p>工作不多偶有財困</p><p>此劇也為瑩瑩在無綫32年藝員生涯畫上完美句號，因她已加盟王維基旗下，對瑩瑩來說，到哪裏演戲都一樣：「既然有個新台，叫魔童嘅，都想睇吓佢點，新台個江山得唔得，都叫有份打過，最壞打算咪做配音囉，其實隻船唔沉對整體行業都好，大家都受尊重。」瑩瑩覺得在無綫工作較安穩，但離開則海闊天空，她在配音界也吃香，大家熟悉的角色如《反斗奇兵》的安仔媽咪、《多啦A夢》的大雄媽咪，還有《臥虎藏龍》的章子怡都是瑩瑩配的。二、三線藝人的工作量不多，很多都要兼職做地產或保險，瑩瑩坦言：「呢啲就係我哋嘅辛酸，唔係日日返工，以前試過幫朋友做美容存倉工作，錢唔多，只係消磨時間覺得自己有用啲。」瑩瑩曾被利誘轉行，但她最終選擇留低做自己感興趣的事。經濟有困難嗎？她說：「都會，就算兼職配音都好耐至收到錢，有啲電影仲會走數，只能好天斬埋落雨柴，我慶幸自己係女，唔掂最多嫁人，男人點算呢？大把人喺無綫30年唔過一萬啦。」</p><p>襯阿姐：捨我其誰</p><p>對於觀眾未必叫得出自己的名字，瑩瑩倒沒所謂：「佢哋係認角色而唔係現實嘅你，做好角色就得，都係打份工啫。其實乜嘢係主角？我嘅定義係觀眾角度問題，金字塔咁得一個塔尖就係所謂主角，冇下面嗰啲沙石都堆佢唔上，喺工作崗位上我冇覺得自己唔重要喎，雖然可能只得一個鏡頭，我都係做足100%，係你唔睇我咋，我係嚟做戲，唔一定做主角，做妹仔咪妹仔囉，拍《東山飄雨西關晴》做汪明荃近身，係呀，好辛苦至搵到我㗎，冇人襯到佢，捨我其誰！」當然瑩瑩也曾有擔正的時候，79年她人生第一次在無綫擔正，就是為《體育世界》澳門賽車特輯做主持，她問監製為何選中她，原來是在她做端午龍舟啦啦隊時有好表現，瑩瑩說：「監製話其他人都放棄唔舉棒，得我一個舉囉，原來我做咗嘅嘢唔係冇人睇，最緊要過到自己嗰關。」</p><p>與華仔哥哥結片緣</p><p>早年瑩瑩在不少港台劇集中做過主角，曾與劉德華合作《江湖再見》，還有與張國榮（哥哥）拍《屋簷下》，讀訓練班時，嘉禾電影公司也找她試鏡：「嗰時《奇謀妙計五福星》叫我買底衫褲拍，唔記得係乜角色，喺屋內五日只着底衫褲拍嘅，如果我肯拍，可能條路又唔係咁行。」不過瑩瑩沒後悔自己選擇的路，她認為成功有很多因素，她也滿足現在的生活。</p></body></html>