<html><header><meta charset="utf-8"><title>雲想衣裳：色做情侶　飛甩老套</title></header><body><h1>雲想衣裳：色做情侶　飛甩老套</h1><p>秋高氣爽，與其行商場咁Dry，倒不如繼續同陽光玩遊戲，跟他或她情侶裝到青葱草地郊遊。但大剌剌着兩件相同Pattern嘅衫，除咗你兩個會認為好Sweet外，相信大部份人都起雞皮疙瘩，更分分鐘以為你們是強國人。所以拍拖都要「色做」，新手入門純玩色Tone已大有可為，好像這對情侶，雖都穿紅色，但一個漸變紅一個間條紅；就算一齊穿牛仔褸亦一深一淺，裏面再穿近色系的衫，一個玩間條一個爬格子，都好有情侶Feel。　記者：胡靜雯　攝影：譚盈傑　模特兒：Tetsuya@Jam Cast、Evelyn@Pure Models</p><p>Raw風情侶裝　首間海外店插旗</p><p>一向出名玩層叠式穿搭嘅日系時裝，玩起情侶裝來更能在細節上凸顯個人風格。而2012日系時裝吹起一股Raw風，除基本大地色外，今年還特別注入活潑鮮明嘅溫暖色系，如橙和紅色等，好像RODEO CROWNS和suerrow配飾系列，不約而同以豐富多彩嘅印花圖案和印第安民族色彩來點綴沉悶秋冬。最值得留意嘅係剛於上周開幕嘅日本時裝及生活雜貨店niko and...，niko意謂「Nobody I Know Own Style」、後面的「and...」則代表着品牌無限的演繹風格，正正反映了品牌主打的Mixture Concept。服飾多以簡單、樸素為主，都是以用色天然及純淨素材為宗旨，但就於設計和物料上運用獨特心思剪裁，能在簡約中展示豐富層次。是次更是品牌第一間海外分店，潮人必蒲。</p><p>色Tone質料互拼　切忌一樣樣</p><p>唔想甜到娘？倒不如從色Tone和質料入手，以撞出低調情侶裝。可利用衣物嘅風格、顏色、質料、長短和圖案來搭配，或在衣服配件上，如眼鏡、頸巾、帽、袋等靈活地襯出獨有嘅情侶裝。但切忌一齊穿上相同色調或圖案嘅襯衣，看上去只會平平無奇，比方說，二人可嘗試撞色或穿上深淺不一的襯衣，如男的穿橫紋時、女的可以穿格仔，再以「內搭、外衣加配件」或「淨色加花紋」的基本Mix &amp; Match原則，自然能夠襯出層次分明的情侶裝來，又能調整彼此身材嘅視覺比例。質料方面，牛仔料可配麻質衣服，重身物料如羊毛也可與法蘭絨相配合。</p><p>a. SHEL'TTER（3755 0469）<br>銅鑼灣希慎廣場405-407號舖<br><br>b. one after another NICE CLAUP（3556 1126）<br>尖沙嘴崇光百貨B2<br><br>c. collect point（2539 0770）<br>銅鑼灣希慎廣場510-515號舖<br><br>d. delstore（2528 1770）<br>灣仔捷船街3號<br><br>e. niko and...（2739 5398）<br>尖沙嘴mira mall商場地庫B01號舖<br><br>f. bread n butter（3426 2908）<br>旺角朗豪坊L5-07 &amp; 08號舖</p></body></html>