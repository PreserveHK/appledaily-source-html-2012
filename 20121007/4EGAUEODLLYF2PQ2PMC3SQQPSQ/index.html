<html><header><meta charset="utf-8"><title>程序制約 - 左丁山</title></header><body><h1>程序制約 - 左丁山</h1><p>政務司司長林鄭月娥在香港公共行政學會午餐演講，提及廉政公署、申訴專員公署可能影響政府之行政能力。此言一出，立即備受各方抨擊，指林太唔正確認識香港價值。<br>左丁山睇番林鄭之英文演講詞，睇唔到佢有貶低廉署、申訴專員之意，頂多係呻吓啫，不過今時今日，任何一位CY內閣人選，呻吓廉署都有罪，實會俾人鬧嘅嘞。其實林鄭並非錯到離譜，佢只係漏咗加上一句：「廉署及申訴專員係政府行政效率之最大制約。」經濟學概念經常講maximisation subject to constraints（在有制約條件下最大化），讀過初級微積分就會知道，在一條方程式尋求最大值（maximum value），如無制約（constraints），最大值會係無限大，在政治上，政府權力如無制約，或制約被削減至最低、最少，政府權力就會絕對化，跟住政府絕對腐化，最佳例子就係蘇聯史太林、中國毛澤東、德國希特拉時代，呢三位大魔頭無人可制，三人擁有絕對權力，於是禍國殃民。委內瑞拉總統查韋斯有少少類似，做咗八年總統之後，因在國會擁有絕對大多數，索性修改憲法，將總統兩任制改為無限期連任制，今年已經係第十二年做總統，如果今次大選得以連任，就會做夠十六年，可以為所欲為。<br>以前左丁山在本欄不止寫過一次，董建華特首時期，政府效率不高，成日埋怨公務員做事慢，其實公務員做事慢，正是因為香港有ICAC、有行事程序，公務員嚴格遵守程序為本，目標為次之故，一旦改為效率第一，目標至上，程序為次，公務員就好容易俾ICAC拉去坐監嘅嘞，所以香港人如要維持正確價值觀，就不應動輒批評官僚主義做事太慢。梁振英來自商界，慣咗做事嘭嘭聲去馬，但掌管政府之後就要放慢，緊跟慣常程序，明白ICAC，申訴專員，平機會，私隱專員等等係政府效率最大化之不可少的制約。啲立法會議員，有時要政府做事快，有時猛烈批評官僚主義，皆因佢地唔明白香港係程序治港，遵守ICAC規則！</p></body></html>