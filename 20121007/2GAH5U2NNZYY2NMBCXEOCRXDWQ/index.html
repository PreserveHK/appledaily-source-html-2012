<html><header><meta charset="utf-8"><title>憑《低俗》上位問鼎金馬獎<br>陳靜大爆發儲錢買豪宅</title></header><body><h1>憑《低俗》上位問鼎金馬獎<br>陳靜大爆發儲錢買豪宅</h1><p>【周日人物】<br><br>性感模陳靜（Dada）憑着賣座港產三級片《低俗喜劇》中的大膽演出，近日獲台灣金馬獎提名，在同期模中先拔頭籌。她在事業以外同樣展露膽色，無懼樓市高峯期，接連掃入兩個物業，23歲女已經三度做業主。她自言現時要錢不要名牌，正累積財富冀買千呎大屋，更計劃開拓美容生意。<br>記者：李芳芳</p><p>性感模Dada敢於在過去短短四年三次入市，原來主因有個精明媽媽在背後教路。她接受本報專訪時坦言，早在19歲已與姐姐夾份借九成按揭，加上母親幫手，買入一個逾90萬元的唐樓單位，「我唔想買㗎，係媽咪叫嘅，好在年幾後（售出）已經賺咗20%。」</p><p>持有兩物業　暫不入市</p><p>做模拍廣告的收入可觀，Dada於21歲已賺到第一個一百萬。她將第一桶金作為三成首期，前年買入350萬元的長沙灣泓景臺700呎單位。「呎價一年後已經由6000蚊漲到7000蚊，增強咗我嘅信心。」<br>嘗到炒樓的甜頭，她無視樓價升破97年高位，今年再接再厲，買下逾350萬元的深水埗景怡峯一手樓花。「趁手頭資金鬆動啲，就買嚟長線收租，加上媽咪有幫手畀三分之一首期，當係生日禮物。」她認為買樓相當穩陣，明年收樓前計劃承造八成按揭，攤長供款期。<br>在電影圈初露鋒芒，財源將伴隨人氣而來，但Dada並未計劃延續此前的大膽本色，覺得目前只能承擔兩個物業，故短期內不會再入市，「未來當然想有更多物業，但家已經達成一層自住、一層放租嘅小小目標，將來儲到筆錢再投資。」她形容儲錢動力是來自買過千呎大屋的目標，「好多年冇同屋企人住，好想要返呢種感覺。」<br>但她在股票投資上卻顯得保守，「剛出道賺到錢嗰陣，跟親友買過銀行同石油股幾款穩陣嘅股票，但股價跌少少，我已經好緊張好介意，發覺自己心理狀況承受唔到呢種驚險」。她自感不懂股票，「嘗試過上財經網站自學股票，但好難留意住個市。」趁前後打個和，年半前將手上股票全數沽清。</p><p>密謀創業　進軍美容界</p><p>Dada曾交六位數字金錢給做投資經紀的好友打理，但試過獲利之後，卻未能聯絡這位友人，嚇怕她未敢再試，寧願每月交五位數字金錢給母親投資股票和基金。<br>與Dada同期的模中，同齡的楊穎（Angelababy）吸金力最勁，早已榮登多間連鎖餐廳和美甲店老闆。Dada亦憧憬創業美夢，她早年修讀過兩年的美容文憑課程，「儲錢亦係希望學以致用，同家人一齊做美容相關生意。」她原本打算到母親與朋友合夥開設的美容院幫手（現已退股），若非在娛樂圈殺出一條血路，她現在可能是一位靚靚美容師。</p><p> 陳靜四年間做三次業主</p><p>【2008年（19歲）】<br>單位：唐樓單位（與姐姐夾錢買入，已沽出）<br>買入價：逾90萬元<br>收益：獲利20%<br><br>【2010年（21歲）】<br>單位：有西九四小龍之稱的長沙灣泓景臺700呎單位<br>買入價：350萬元<br>收益：市值500萬元，<br>賬面賺約150萬元<br><br>【2012年（23歲）】<br>單位：深水埗景怡峯低層370呎單位<br>買入價：353萬元<br>收益：市值370萬元，<br>賬面賺約17萬元</p><p>Dada陳靜事業之路</p><p>年齡：23歲（1989年3月22日）<br>學歷：中五畢業<br>背景：自小父母離異，但家境良好，有一個姐姐</p></body></html>