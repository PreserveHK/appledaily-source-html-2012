<html><header><meta charset="utf-8"><title>阿Yu再誕6磅B女<br>周永恒讚老婆生仔機器</title></header><body><h1>阿Yu再誕6磅B女<br>周永恒讚老婆生仔機器</h1><p>歌手周永恒（Roy）跟趙頌茹（Yu）的二女愛希於3日凌晨出世啦，重6磅2安士，雙眼皮有酒窩似媽咪，左耳有粒的似足老竇，而且是三代遺傳的周家特徵，Roy陪老婆入產房，更大讚阿Yu好叻，似生仔機器。</p><p>上月底，Roy陪老婆到屯門醫院做產檢時，疑因打尖和拍照問題跟一名內地男人爭執，大肚阿Yu為護夫受傷，左手流血縫了6針，幸沒有驚動胎氣，預產期本是10月4日的阿Yu，於2日下午感到作動隨即入院，女兒於3日凌晨3點幾出世，取名愛希，寓意愛心和希望，順產的阿Yu很快已康復，現已出院返家休息。</p><p>第二胎好淡定</p><p>Roy昨日接受本報電話訪問，他開心地宣佈：「老婆喺2號下晝作動，夜晚11點入產房，痛咗3粒鐘，生咗3個字，佢好叻唔使打催生針，好似生仔機器，我有入產房陪佢，睇住囡囡出世，仲幫BB影相，我同老婆都冇喊，已經第二胎好淡定，老婆好勁，個個入產房好似跑完馬拉松咁，出番嚟面青青勁虛弱，老婆情況就OK，因為有經驗，比上胎快康復，第二日已經落床餵人奶。」</p><p>問Roy囡囡愛希似邊個？他興奮說：「面形、眉好靚似媽咪，有酒窩、雙眼皮，同家姐好似樣，頭髮冇咁多，鼻哥仲高過家姐，好靚女，而且左耳同我一樣有粒的，我爸爸都有，三代遺傳好好笑，身形都好似我，冇信希咁長，哈哈！」Roy還在電話旁問信希，開唔開心做家姐？她咭咭笑說：「開心！」不過，Roy卻踢爆信希呷醋：「佢覺得妹妹好似公仔，但見到媽咪餵妹妹飲奶，信希竟然喊住話：『BB唔飲奶呀。』個樣好傷心，好奇怪點解有BB黐住媽咪，我同老婆係咁笑。」</p><p>信希愛錫妹妹</p><p>由於信希只有2歲多，很好奇家中多了一個BB，Roy說：「信希仲好細，同佢講呢個係妹妹，佢就成日要搵妹妹，試過自己攞凳爬高入BB床，要同妹妹一齊瞓覺，佢都好驚，好細力咁摸妹妹，日日都錫妹妹。」<br>採訪：林妃</p></body></html>