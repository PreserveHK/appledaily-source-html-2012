<html><header><meta charset="utf-8"><title>夏日求驗客日本旋風吹抵曼巿　香川：盡快學英文 - 求驗客</title></header><body><h1>夏日求驗客<br>日本旋風吹抵曼巿　香川：盡快學英文 - 求驗客</h1><p>認真巴閉！曼聯日本第1人香川真司終於到達曼徹斯特報到。香川喺禮拜三飛抵曼市機場，隨即受到大班球迷熱烈歡迎，場面墟冚，搞到要勞煩警察護送佢離開。香川旋風席捲曼聯，連陣中老大哥里奧費迪南都即刻同佢示好，喺Twitter度話靠佢加深對日文嘅認識。香川初來甫到，里奧可以做佢嘅盲公竹，唔知遲啲里奧會唔會喺佢間Rosso餐廳度賣壽司呢？<br>香川真司絕對係曼聯今夏嘅重點收購，呢位轉會費達1,700萬鎊嘅日本國腳，喺禮拜二由大阪啟程去曼徹斯特，喺機場對前景充滿信心：「對我嚟講，呢次係重大挑戰，我由零開始但係對前途樂觀。首先我會喺操練度爭取表現，力爭喺正式比賽佔一席位。」<br>抵埗之後，香川見到唔少球迷同記者嚟歡迎，雖然坐咗成日飛機，但然表現得好開心。機場警察方面怕場面失控，決定護送佢離開。香川稍作休息後，喺禮拜四出席記招，再投入首課曼聯操練。領隊費格遜喺記招話：「我哋好可能會再簽多一兩個新球員。冇球員可以憑一己之力改變成隊波，但香川真司絕對係對戰局有舉足輕重嘅球員，可以令曼聯有更強進攻火力。」</p><p>下周征南非有望披甲</p><p>首度喺奧脫福亮相嘅香川，都好有信心喺英超可以殺出血路，佢亦明白嚟到英格蘭，最重要係先學好英文，等踢中場嘅佢，可以同隊友好好溝通：「語言非常重要，我希望盡快學好英文，等我可以好好同隊友溝通。」如無意外，香川會喺下星期遠征南非嘅熱身賽第一次披甲上陣。</p><p>里奧Twitter率先示好</p><p>香川抵英，隊友里奧費迪南就率先透過Twitter對佢表示歡迎：「我嘅第一堂日語課，我家先知佢應該係叫香川真司（西方人常將亞洲人姓同名調轉）。家所有曼聯嘅雜誌同節目，都會不斷咁出現呢個名字。」里奧為人好客，香川嚟到曼徹斯特人生路不熟，相信佢會帶新隊友周圍去行吓食吓，落吓bar同埋遊覽吓景點，當中自然唔少得去里奧開嗰間Rosso餐廳。</p><p>里奧喺佢間餐廳特別設立咗個「WallofFame」，掛咗好多到訪過嘅名人相，唔知遲啲會唔會掛埋香川張相上去呢？Rosso餐廳暫時只有西餐供應，我求大俠認為里奧不如叫香川過吓料，可以加新菜式賣壽司，話唔定有大把日本球迷嚟捧場㗎。</p></body></html>