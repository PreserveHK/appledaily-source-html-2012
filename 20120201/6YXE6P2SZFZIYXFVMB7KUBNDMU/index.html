<html><header><meta charset="utf-8"><title>蘋機會：iPhone變電視台　播片靚過DVD</title></header><body><h1>蘋機會：iPhone變電視台　播片靚過DVD</h1><p>傳聞話iPhone5採用4吋芒，但拍埋三叔Note度硬拼，仍然輸一截。要感受大電視嗰份逼真樂趣，不妨考慮吓呢嚿配件AirShuffle，佢可以透過Wi-Fi，將iPhone變成發射視頻訊號嘅電視台，就算受iPhone所限，播YouTube片只得960×640，不過已靚過DVD一倍了，真係連碟機都慳番。<br><br>記者：陳國輝<br>攝影：劉永發　<br>Model：Stella@GME淘女郎<br>查詢：JCShop（31022783）</p><p>打機上網都有計</p><p>若然買來齋煲電影、睇吓相，AirShuffle當然無問題。但玩得iPhone，無理由唔預埋打機囉！想駁電視玩《憤怒鳥》？有Jailbreak網站教路，「越獄」後再入Cydia單撈免費App《TVOutTuner》，便可將iPhone上網或打機實時轉播至大電視，更加玩盡AirShuffle。不過實際上效果如何，就要試過先知喇。</p><p>Wi-Fi遙控　拮尾即用</p><p>AirShuffle賣相似足一粒後備電，尺寸僅44×53×14mm，重量唔夠50g，只須先將接收器駁到大電視，另一端就把發射器插落iPhone底，立即用得！唔使單撈App，拮尾即用係佢最大賣點，透過Wi-Fi無線傳輸，將iPhone播放嘅影像，如YouTube、相片等，即時轉播至大電視上。但必須留意，AirShuffle並非一部迷你投影機，唔可以喺大電視上應用其他Apps，但作為一件純播片工具，都有其實際用途，尤其當你旅行或公幹，去到外地酒店時，呢個Wi-Fi裝置就係你煲TVB劇集同睇香港新聞嘅最佳良伴喇。</p><p>支援色差畫質局限</p><p>接駁過程簡單，咁畫質方面又點？AirShuffle可直接經iPhone播YouTube片段，雖然解像度會自動被壓縮，射落60吋大電視觀賞，畫質依然不及720p或1080p高清質素，不過解像度仍達960×640，足足靚過DVD一倍，其實應該好滿足了。如果要睇最佳效果，大可直接抄套高清片落iPhone，再利用內置播片程式播放，便不會被iPhone限制輸出解像度了。另外，硬件規格亦影響畫質，由於AirShuffle僅支援色差輸出，而並非HDMI，就算抄套1080p高清片落手機，色差線效果始終唔及HDMI咁靚。</p><p>實試大電視效果<br>YouTube電影預告</p><p>經YouTube試播《反斗奇兵3》預告片，解像度焗住壓縮到只有960×640，但已比DVD靚得多了，而且Wi-Fi傳輸順暢，同碟機無分別。</p><p>播幻燈片
</p><p>睇相嘅話，須先開啟iPhone幻燈片模式，接收器先會播放。要讚佢畫質細緻又靚，只可惜唔能夠放大縮細。</p></body></html>