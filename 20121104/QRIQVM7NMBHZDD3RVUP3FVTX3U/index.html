<html><header><meta charset="utf-8"><title>細路不識劉天王　華仔失威</title></header><body><h1>細路不識劉天王　華仔失威</h1><p>陪伴51歲劉德華成長的粉絲已應該步入中年，雖然他的粉絲年齡層面廣，但原來也有小朋友不知道劉德華是誰。昨日華仔和過千名小朋友出席慈善跑活動，被小朋友當面問誰是劉德華？逼得華仔要起誓：「由今日開始吸引佢，要喺佢懂性之前知道劉德華係邊個。」</p><p>劉德華、林海峰、葛民輝及一班商台DJ昨日在跑馬地出席「兒童愛心馬拉松」活動，現場有超過4,000名三至十二歲的小朋友及其家長，華仔在台上和幾名小孩示範熱身操。</p><p>視阿葛腹肌為目標</p><p>事後華仔自爆在後台排演體操時遇尷尬事，他說：「頭先喺後台有個小朋友問我劉德華係邊個，我答係我，個小朋友唔信，我伸手同另一個小朋友握手，佢又擰歪面扮睇我唔到，個小朋友好似盲俠上身咁，我要由今日開始吸引佢，要喺佢懂性之前知道劉德華係邊個。」不過華仔表示天下間的小朋友都很可愛，所有都值100分。</p><p>減肥成功後的葛民輝被指外貌跟華仔有幾分相似，華仔也讚軟硬有型，當知道阿葛練到有腹肌，他即笑說：「我都想似佢咁有型，我排朱古力冇咗好耐，我會視阿葛為目標。」林海峰聞言笑說：「全世界人都覺得華仔最有型，佢話第二個有型，係最唔能夠相信嘅事，不過阿葛家係有少少型有啲似劉華，但全世界都視華仔為目標，佢咁講係世界末日先兆，世界變啦。」阿葛也戲言：「我排朱古力都溶溶哋，根本係扮成型。」</p><p>另外，阿葛將會和蘇志威合作出有關減肥和練腹肌的書，他說：「我同蘇志威研究過，會出本書講點練成腹肌，仲想揀埋蘇基（古明華）做代言人。」<br>採訪：魯萍<br>攝影：陳志嵐</p></body></html>