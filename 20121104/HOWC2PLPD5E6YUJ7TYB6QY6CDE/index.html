<html><header><meta charset="utf-8"><title>體育開講：四萬九係你老友 - 馬啟仁</title></header><body><h1>體育開講：四萬九係你老友 - 馬啟仁</h1><p>睇軟硬鬥草蜢應該滿足得到大家來懷個80年代的舊，不過最舊的唔係那一串「這晚這晚會熱到爆炸」的medley，而係用比賽形式來串連起整晚的show，非常之紅白歌唱大賽暨龍鳳呈祥賀台慶。明明係睇演唱會，加上咗分數同勝負之後，台下反應就立即增強咗10個分貝，大概係因為牽動咗人性底層嗰條神經線；嗰條線係用嚟分開自己人同對頭人，一擺條線落去，非友即敵，世界即刻易明好多。娛樂show加添比賽味時，運動世界亦不斷滲入八卦味道，小美斯前兩日呱呱墮地，名都係啱啱改好冇耐，叫做Thiago；網絡上已經為呢位名將之後算定前程，最緊要係幫佢捏定個未來死對頭，就係C朗個仔！傳聞話C朗大過美斯869日，而咁啱得咁蹺，C朗個仔又比美斯仔早咗869日出世；如此這般坊間就話，老豆嗰筆未算得完，兩個仔日後亦將會一樣咁好波，兼一樣會響球壇鬥生鬥死咁話。劇情之老土如同武俠小說，但係我哋班麻甩佬就係要呢啲嘢囉……死對頭加正邪加復仇加上一代恩怨加下一代纏綿，就組成一套麻甩佬之師奶劇，夠你個個禮拜追餐死。《蘋果》日前新聞一則，話調查顯示英國男人認為人生最開心嘅事，排第1唔係結婚而係生仔做老竇，拉埋天窗只係排第2啫。唔奇吖，過來人一早話結婚係甚麼墳墓啦；相比之下老竇見到仔女時，人生確實係突然光明得遠咗好多，直到遇上換片扭計返學撇甩老竇老母時，你先至會夢醒。所以呢個調查裏面第3個多人揀嘅選擇就有啟發性嘞，係愛隊贏波呀！贏波係人生最快樂？咪住先，係贏世界盃定歐聯定英超定港甲先？矜貴程度有別喎，不過就算當你4年一度都好，始終每個球迷人生裏面就會有9萬幾個機會可以享受人生高潮！嘩，真係抵到呢，球迷都係着數得多。仲有樣bonus呀，就係球迷自動會多咗一班死對頭喎，嬲起上嚟都有目標鬧吓吖，49,000又係，死利X又得，發洩出嚟就舒服得多。相反做老竇同做老公呢，永無人幫拖不特止，仲要通常男士都只可以做輸家先會天下太平，計落都係做球迷最幸福。文：keymannow TV主持mailto:keymansoho@gmail.com</p></body></html>