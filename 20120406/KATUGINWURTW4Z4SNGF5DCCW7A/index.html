<html><header><meta charset="utf-8"><title>蘋機會：動漫一條街　土炮高達駐場</title></header><body><h1>蘋機會：動漫一條街　土炮高達駐場</h1><p>日本秋葉原，唔講都知係動漫、遊戲等毒男蒲點！本地如MK信和、灣仔188雖然有大量日本同步水貨抵港，但說起自家產品，仍乏善足陳。最近以動漫一條街方式打入觀塘嘅herosunited，玩上日美動漫角色再結合DIY元素，設計多款土炮產品，連杯碟刀叉都有，實行殺入屋企。<br><br>記者：陳國輝<br>攝影：陳盛臣<br>Model：Shiya@GME淘女郎</p><p>餐具傢俬Gundam上陣</p><p>就算你幾愛《高達》，家頂多只係玩齊咁多隻ConsoleGame，甚至砌晒咁多款模型！從未諗過，喺屋企食餐便飯，刀、叉、匙也印滿高達Logo！以上種種並非幻想，皆因本地薑herosunited正打算推出一系列Gundam餐具，仲有地毯、座椅，實行全屋高達化！成員之一Chris話，高達入屋產品仍在計劃階段，不過，現場已搭建一個模擬全屋高達用品嘅飯廳，包括餐碟、水杯以及茶壺等；另外，herosunited更準備邀請一位模型專家，每日長駐漫畫街，同各位交換心得，陪你砌模型！</p><p>MS電腦　㗎仔都冧</p><p>講起herosunited自家製嘅高達產品，原來好早之前已推出市面，例如Keyboard、USB手指、iPhone手機殼甚至印製T-Shirt等。而最成功之一就係MS系列電腦套裝。Chris話，呢款產品分別推出MS-06SCharCustomZaku、MS-09SDOM以及MS-06ZakuII三個角色，尤以機械人眼睛變成電腦開關掣呢個概念，最令Fans受落，甚至有㗎仔向佢哋表明好Buy呢種設計。<br>雖然Gundam仍屬主打，但herosunited在未來將有更多角色加盟，商談中就有《聖鬥士聖矢》，記得數年前12宮黃金聖衣Figure曾多次斷貨，假如該動漫再推出新貨，隨時又引發一場聖矢熱。</p><p>自家製　日美動漫晒冷！</p><p>入到動漫街，咪以為只屬於一班Gundam迷嘅小天地！其實喺herounited，仲同其他日美動漫主角相繼「簽咗約」，唔止有本地設計嘅潮人Product，現在更有1:1真人大細嘅Figure陪你影相！</p><p>幪面超人</p><p>最新有呢款幪面超人iPhone4/4S機殼，角色種類接近10款咁多，仲有我至愛嘅Black，連電單車PhoneStand一套，放屋企十足一件玩具。</p><p>DC系列</p><p>超人、蝙蝠俠等英雄，喺近期荷李活電影上經常出現，呢款自家製Notebook袋就印上經典Logo，並玩上Monogram風格，可收納15.4吋電腦。</p><p>變形金剛</p><p>電影玩具就見得多，但講到隨身AV電玩，似乎選擇唔多！好似呢款3.5mm頭戴式耳筒，herosunited就設計咗博派及狂派兩款，忠奸Fans皆大歡喜。</p><p>heroesunited動漫街（23418766）<br>地址：觀塘成業街7號東廣場1樓103A、105-109、132、142舖</p></body></html>