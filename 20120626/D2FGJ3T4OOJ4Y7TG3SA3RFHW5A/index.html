<html><header><meta charset="utf-8"><title>蘋機會：Phone狗唔咬人　扭計要識</title></header><body><h1>蘋機會：Phone狗唔咬人　扭計要識</h1><p>電子狗再度進化，這次玩變臉！Bandai最新SmartPet，吃喝玩樂、唱歌跳舞樣樣皆能。插上iPhone後，就有多達百種表情同動作，生動有趣，而且內置多個「面孔」替換，仲會扭計生病要食藥。電子狗唔使你執便便，但要識佢錫佢呢！<br><br>記者：許福合<br>攝影：潘志恆<br>Model：Katie@PureModels<br>查詢：JCShop（31022783）</p><p>跟音樂節奏周圍走</p><p>未有iPhone，其實市面上已出現過iDog之類嘅小玩意，當然分唇極有限。而最新嘅SmartPet，不單有黑、白色小狗畀你揀，襯番自己部iPhone之餘，仲識得憑聲音、觸摸而跟你互動，好似聞聲前後移動、左右轉等，雖然同真狗難以比擬，不過勝在郁動有節奏感，更可揀鍾意嘅音樂，即使唔「唱歌」，有時小狗唔高興，除了扁嘴外，還會亂跑發洩。不想佢亂動，可將SmartPet變成座枱式，這個狀態只會擺動頭部，配合表情，相當可愛。</p><p>不過要佢動起來，先要替iPhone裝上《Smartpet》App，雖然免費，但暫只得日本AppStore提供下載，想玩就要開多個日本Account。內附iPhone殼，將手機套上頭部，再插上頂部音源線，SmartPet就可以隨住聲音做動作。</p><p>疏於照顧會生病</p><p>小狗同真狗一樣，觸碰鼻子便會打噴嚏，而且還會做出哭、眨眼、笑、嬲等表情，好趣怪。筆者玩了不久，暫時可有四款面孔可選擇，還有四款被鎖着，想再獨特點，可自拍相片製成「狗身人樣」，要嚟戲弄女朋友，諗起都想笑。<br>目錄內可以搵到骨頭畀小狗吃，作為不合格的主人，筆者曾讓小狗病到五顏六色，最後在道具欄內找到針筒，幫小狗打支針才醫好！要留意，剛開始玩時大部份食物或道具都會在問號狀態，隨住跟小狗互動會陸續解鎖。有時出外，沒法帶上SmartPet，亦可抽出iPhone照顧它。</p><p>電子狗唔簡單<br>過萬身價貴過真狗</p><p>SONY第一代AIBO狗在1999年推出，集合人工智能科技，當年售價超過一萬元。後期出到第五代ERS-7，支援180種語音指令，更可與主人簡單對話。</p><p>LED表達心情</p><p>SEGA推出的寵物狗iDog，非常小巧可愛。懂得搖耳及利用頭上七個LED，以不同顏色表達心情。亦懂因應玩家動作產生反應，輕碰頭部便高興，打尾巴就會生氣。</p></body></html>