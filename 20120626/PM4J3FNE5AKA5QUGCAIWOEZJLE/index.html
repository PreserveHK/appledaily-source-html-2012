<html><header><meta charset="utf-8"><title>蘋機會：三千蚊玩四核　《蜘蛛俠》都唔窒</title></header><body><h1>蘋機會：三千蚊玩四核　《蜘蛛俠》都唔窒</h1><p>買手機搞到大排長龍？唔係講4S，而係傳聞一機撐起成頭家嘅MEIZU（魅族）！呢班Fans真心定假意？有無蝕到入肉？呢啲八卦嘢唔關我事，倒想了解新機有齊四核CPU、Android4.0，但開價居然比同級GSIII、OneX平二千幾蚊！國貨玩割喉，係咪平而無當先？<br><br>記者：陳國輝<br>攝影：楊錦文</p><p>播HD片拍住GSIII</p><p>可能你認為大陸老翻iPhone、電池發脹充斥市場，令人擔心祖國貨安全問題。MEIZU應該屬例外，好似第一代MX，硬件、功能都對辦而受歡迎，連帶旺角專賣店都大排長龍。至於今日主角MX四核，佢更採用同SamsungGSIII同級嘅CortexA91.4四核處理器，32GB版本仲比人家平兩千幾蚊㖭，到底係咪「規格勁吹、表現實衰」先？即場實試上網、打機，幾乎無嘢好挑剔，甚至拍埋GSIII齊播《蜘蛛俠：驚世現新》HDTrailer，畫面流暢唔窒格，幾急速嘅動作場面一樣清晰，兩者表現不相伯仲。但要留意，MX四核嘅960×640屏幕，就不及GSIII的4.8吋HDSuperAMOLED屏幕（1,280×720），尤其應付黑位功力明顯遜色了。<br>MEIZU高調跟PCCW合作賣機，連衞訊都加入售賣行列，大家唔使再喺專門店排長龍喇。</p><p>五色搶眼玻璃殼</p><p>除咗硬件勁，MX四核其實外觀比第一代MX亦有好大進步，如機身採用玻璃面質感嘅物料，包括白、紫、綠、紅以及象牙白色畀你揀，雖然內置電兼換唔到殼，但勝在色水自然，機身晶瑩剔透，擺脫國貨娘味，頗討人歡心。MEIZU更學似SONY等大廠，於Android4.0基礎下編寫自家介面，將Icon重新設計、再簡化Menu，令Android機初哥更能輕鬆上手。今勻低價挑高階機，表現令人滿意，希望越出越好，令國貨有力跟日韓大廠一拼。</p><p>四核機僅三部<br>GSIII機王風範</p><p>硬件採用Exynos44121.4GHz四核處理器，同時擁有4.8吋HDSuperAMOLED靚芒，搭配眼球識別等人性化設計，現時最勁AnPhone非佢莫屬！<br><br>查詢：Samsung（36984698）</p><p>OneX配靚鏡</p><p>與MEIZU同屬800萬像素拍攝嘅OneX，採用Tegra31.5GHz四核處理器，同時也具備F2.0大光圈和28mm超廣角鏡頭，能拍出具景深效果嘅靚相。<br><br>查詢：HTC（35201234）</p><p>Profile</p><p>處理器：Cortex-A91.4GHz四核心<br>系統：Flyme1.0<br>屏幕：4吋<br>相機：800萬像素<br>容量：32GB/64GB<br>查詢： http://www.meizu.com.hk </p></body></html>