<html><header><meta charset="utf-8"><title>飽受屈辱</title></header><body><h1>飽受屈辱</h1><p>《釣島風雲》<br>【本報訊】搶灘登上釣魚台宣示主權的中港澳保釣英雄，這兩天異國被囚的日子，他們飽受屈辱，不准大小二便、不准抽煙、不准致電回家報平安，出入手扣加腰綁粗帶，猶如重犯，更被勒令簽下承認侵犯日本領土的「喪權辱國」認罪書，惟錚錚鐵骨不可辱，他們誓不簽署，維護中國人應有尊嚴。記者：張軍、林社炳</p><p>本周三（15日）傍晚6時30分，日本冲繩縣警方宣佈，五名保釣人士包括港人（阿牛）曾健成、盧松昌、古思堯、澳門保釣人士伍錫堯及廈門的方曉松，以涉嫌違反《出入境管理及難民認定法》拘捕。其後有兩名登灘保釣人士返回船上，晚上船上八名保釣人士、四名船員及兩名記者一併被捕。<br>五名登灘保釣人士當時全身濕透，被50名日方軍警包圍，五人被扣上手銬，分散扣留在四個警署，其餘九人由日本那霸市的第11管區海上保安總部用巡邏船將他們移送至冲繩，開始第一夜監禁的日子。</p><p>「成晚冇得去小便」</p><p>他們被獨立囚禁，在冷冰冰的囚室淪為異國囚徒，阿牛形容成晚「嬲到爆」，全無胃口：「好寃屈，走上自己國家領土都要拉，見到飯都唔想食，只係飲水。」他又批評被囚禁期間不准他們與家人聯絡，日方存心刁難；行去隔籬倉，甚至去洗手間都要扣手銬：「去廁所要上鎖，仲要10幾人睇住，冇晒私隱。」<br>盧松昌更遇上不人道的待遇：「我哋三個人被屈住一間好細嘅房間，瞓喺度雙腳唔知放喺邊度；成晚冇得去小便，我哋門又踢過，北京話又講過，佢哋就扮晒儍唔理我哋，有人頂唔順索性屙落水樽入面。」</p><p>被迫簽賣國認罪書</p><p>最難受是日本迫他們「賣國」，古思堯表示，日方指他們觸犯非法進入日本領海，以及非法登陸兩項罪名，要他們簽認罪書，除了提供個人資料包括出生日期、職業及健康狀況外，他們拒絕簽署任何有關非法入境文件，並強調釣魚島自古以來是中國領土。<br>日本更不時耍小動作令他們難堪，羅堪就和揚匡等人前晚由日艦送抵沖繩那霸登岸時，在大批傳媒採訪面前，派出手持盾牌，全副武裝的防暴人員，造勢從解押艦跑上碼頭，擺出如木人巷的押解通道。再派出最少20名警員，由兩至三人解押一人，除扣上手銬，更在腰間綁上粗大如放狗的狗帶，猶如重犯般將他們押走。<br>昨日，他們14人移送入國管理局，隨即強制遣返，過程中同樣受到不少麻煩，阿牛解釋：「呢件事上諸多阻攔，就算頭先嚟機場，左拖右拖，鎖住兩隻手，唔俾我哋有任何對話，有朝一日，我喺釣魚台捉到日本人，係唔會咁對佢哋，放咗佢就算。」<br>香港入境處代表昨午探望過被捕保釣等成員後，有煙癮的保釣成員要求與本港懲教署囚犯同樣有吸煙的待遇。</p><p>蘋民洗版</p><p>【KevinKwok】<br>家連日本個美帝附庸國都睇唔起你個中共政權，當你冇到，仲敢以「天朝」自居，真係笑大人個口！<br><br>【葉偉強】<br>中共有如無牙老虎，對自己人就惡，動刀動槍，對外就軟弱無能，聲都不敢嗆，六四又是槍口對民眾！<br><br>【WongGaRy】<br>中國真係廢，人哋日本連直升機都出埋，中國大陸竟然乜都沒有，唉！真係冇眼睇。<br><br>【ThomasTang】<br>只覺得是一班中年無聊人做一些冇意義兼勞民傷財博上頭條嘅事，一上咗島就俾人拉，好明顯主權唔喺你度啦，無聊。<br><br>【中國魂】<br>共產黨就是靠日本仔起家的，多謝也來不及，小小一個釣魚台送日本有甚麼問題？共產黨就是最偉大的賣國賊！<br><br>節錄自蘋果日報facebook留言</p></body></html>