<html><header><meta charset="utf-8"><title>私駕路：大大部SUV　的骰女任舞</title></header><body><h1>私駕路：大大部SUV　的骰女任舞</h1><p>「我鍾意佢高大、穩重、有承擔，之但係我咁細粒揸唔揸得掂㗎？」唔好以為SUV仍是男人專利，新一代SUV唔只更易操控，耗油量都係比私家車多少少，三菱Outlander就是其一。長測幾日更吸引到唔少女士垂青，我係指部車呀！<br><br>記者：李鑒泉<br>攝影：陳盛臣<br>Model：RainWong@PureModels</p><p>揸落比實際細部</p><p>從01年以Airtrek名義推出至今，Outlander一直活在老大哥Pajero的樹蔭下，馬力既不是最大，又不是採用陣式四驅，對死硬派粉絲看來欠缺吸引力。但事實上又有多少人真的會將座駕駛到蠻荒森林去？又能接受硬橋硬馬車架帶來的突兀震動？Outlander正是廠方針對城市人鍾情SUV外形及舒適駕駛感受之間的答案，唔信？以上代Outlander為例，前驅版銷量比四驅版足足多幾倍，加上日滙影響，四驅版車價突破30萬元心理關口，代理索性只引入兩公升前驅版，取得環保私家車資格後，車價27萬元有找，平近5萬元，平嗎？唔算，但入門級SUV大多要這個價錢，感覺變相平咗。<br>傳統SUV車身大、睇位難的情況不適用於Outlander身上，雖然車身尺寸達4,640×1,800×1,720mm，但因座位唔高，乘坐感與房車Lancer無太大分別，數日來在下白泥或鬧市中左穿右插毫無難度，揸落感覺比實際細部。測試幾日，無論姨媽姑姐還是一班八卦女同事均得出同樣結論，泊車也是大車的難題，尤其是下大雨的晚上要停泊幾乎車貼車的九龍城錶位更是一大挑戰，幸有後泊鏡頭及雷達幫助，一手軚泊S位真係話咁易。</p><p>造型內斂　輸出斯文</p><p>儘管是前驅，但兩公升MIVEC直四輸出的148匹馬力足以推動1,520公斤重的車身，在公路巡航時轉數維持在1,500轉左右，受六前速CVT自動波箱影響，重點落在慳油多於性能表現，轉用軚盤的+/-波撥片後加速反應略有改善，亦減低因轉數不足而不斷轉波的尷尬情況。錶板中顯示屏除顯示油耗及續航距離外，更會因應油門及制動力度而顯示ECO標誌，玩足幾日，油耗約$1.6-$1.7/km，畢竟咁大部車，差不多啦。<br>Outlander唔只輸出斯文，就連造型都比Man到爆的Pajero「和諧」得多，此和諧不是指骨線盡露的引擎蓋、外拋輪拱、電鍍金屬泥擋、黑色頂架及18吋輪圈唔夠惡形惡相，只是相對內斂，女性揸也絕對唔會被認為揸錯車。但最令女性歡喜的卻是上下開啟的尾門，上層可獨立打開，甚至平台底部也有200公升空間，夠方便，唔夠擺的話更可將第二及三排座椅收起，全車搖身一變成為小貨車，運足成車衫都得。如果硬要說第三排坐得舒適就肯定是騙你，但兩個座位在一大班姊妹HighTea後作短途運輸亦不失為一個好辦法，同埋以精打細算的角度，同價錢當然以七人SUV最抵買！</p><p>MitsubishiOutlander2.0LMIVEC</p><p>引擎：1,998cc直四<br>馬力：148PS/6,000rpm<br>扭力：20.1Kg-m/4,200rpm<br>傳動：六前速自動波CVT，前輪驅動<br>售價：$266,800（已扣環保稅）<br>查詢：27211111（環宇汽車）</p></body></html>