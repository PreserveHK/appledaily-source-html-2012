<html><header><meta charset="utf-8"><title>蘋機會：相機贈母親　幫佢大變身</title></header><body><h1>蘋機會：相機贈母親　幫佢大變身</h1><p>母親節飲茶送花表孝心，會唔會娘咗啲？其實所有媽媽都係女人，而女人就總係鍾意靚，所以送樣嘢幫佢扮靚就啱晒！唔好誤會睇錯美容版，其實係叫你送番部有美顏化妝功能嘅相機畀媽媽。幫佢變靚啲之餘，自己又有新機玩，再影埋張全家幅，呢個母親節夠晒Happy兼溫馨喇！<br><br>記者：韓繼聰<br>攝影：蔡家輝<br>Model：Rainbow</p><p>化妝有「牌」撐</p><p>其實家好多相機都有「美顏美肌」特效功能，要影張白滑的沙龍靚相無乜難度。不過要玩埋化妝功能就真係少啲，仲要同化妝品牌玩Crossover，咁就認真過癮！Panasonic呢部LumixFX80同日本化妝品牌COFFRETD'OR搞聯乘，除基本美肌瘦面，相機更提供「Sweet」、「Cool」、「Celebrity」、「Happy」四款預設妝容，每個妝更有三段Level畀你調整，各款顏色更係真正COFFRETD'OR化妝品顏色，絕對唔係亂嚟。唔鍾意預設的話，更可分別調整眼、臉、嘴嘅顏色及濃度，雖然唔算精細，但勝在簡單易用，配合埋超方便嘅Touch芒，所有功能都係篤篤吓就搞掂，啱晒大部份都係機器白癡嘅媽媽。母親節送畀佢，包佢容易上手，到時就你幫佢變靚啲又得，佢自己慢慢玩亦得，得咗！個場面諗起都覺溫馨。</p><p>PanasonicLumixFX80</p><p>規格：1,210萬像素/五倍光學變焦/F2.5光圈/3吋觸控屏幕<br>查詢：信興（27333888）</p><p>16款精細效果</p><p>同樣係玩化妝，對於有更高要求，又或者鍾意「大執」嘅媽媽，可能就會鍾意呢部OlympusVH-510多啲喇。事關佢嘅AdvancedBeautyMode，化妝特效有成16款咁多，大部份更有多種顏色，及可作五級調校。雖無品牌撐腰，但就勝在有更精細嘅微調，認真程度好似真係同媽媽慢慢化妝一樣。VH-510更可在同一相片內同時支援幫八塊臉上妝，一家人影完大合照，可以慢慢玩慢慢執，包你全家笑足成晚。加上相機功能齊全，有濾鏡，3D拍攝、八倍變焦等，影相質素又夠高，萬一媽媽同成班師奶朋友去旅行，帶住呢部機仔都絕不失禮。</p><p>OLYMPUSVH-510</p><p>規格：1,200萬像素/八倍光學變焦/F3.3光圈/3吋屏幕<br>查詢：OLYMPUS（23762150）</p><p>變形自拍王　剪貼顯心思</p><p>萬一媽媽獨愛素顏，CasioTR150亦可以畀你發揮創意，表吓心思。相機設有簡單嘅剪貼功能，可以將唔同嘅影像拼合。同媽媽影完相之後，發揮吓創意小宇宙，即席整番張電子母親節卡，相信媽媽一樣會冧晒。加上TR150擁有21mm勁Wide鏡頭，獨有「變形」功能，同埋「揮手自拍」，咁就唔使再忍受酒樓侍應、阿姐們的手震攝影技術，自己影張靚靚全家福話咁易喇！</p><p>CasioTR150</p><p>規格：1,210萬像素/21mm超廣角/F2.8光圈/3吋觸控屏幕<br>查詢：捷成洋行消費品業務（29262300）</p></body></html>