<html><header><meta charset="utf-8"><title>有話兒：<br>陳國邦重燃攞獎夢</title></header><body><h1>有話兒：<br>陳國邦重燃攞獎夢</h1><p>獎項得到與否很講天時、地利，假如在無綫，人和就更重要。一向比較自我，歷來跟獎座無緣的陳國邦，原以為獎項這回事離自己很遠，不過近日隨着在無綫台慶劇《大太監》中飾演三順備受注目，加上女兒出世，心態有變，令他重燃奪獎的一團火。<br>撰文：<br>卓寶花、戴彩煥</p><p>陳國邦在主演的無綫台慶劇《大太監》中，飾演陰沉內斂的首領太監彭三順，他演來亦恰如其份。回想接拍《大》劇時，阿邦才剛獲知自己將為人父，如今女兒出世，劇集亦同時播映。阿邦一出場就是恃強凌弱，不討好的角色，但令觀眾印象深刻，順利跑出成為備受注目的人物，他說：「我一睇到劇本已經知有空間發揮，個角色有天賦條件，做咁多衰嘢，實出㗎。」</p><p>「又畀到期望我」</p><p>有人覺得彭三順一角足以令阿邦在台慶頒獎禮中問鼎最佳男配角獎，更被視為大熱人選。從近日曝光率不斷增加，訪問被安排得密麻麻，當中就可知一二，就幾乎連湊女的時間都沒有：「冇網民、冇人評論我咪冇期望囉，學米雪姐話，有兩屆視帝黎耀祥喺度，個劇出街一定唔會差，但彭三順整人啲戲，如果第15集先出街，邊會有人知，我咪可以留番喺屋企湊BB囉，仲邊有人搵我做訪問先，天時、地利、人和造就出嚟，同埋你咁同我講，咪又畀到期望我。」<br>今趟被外間追捧，令他熄滅了多年得獎的決心，再次燃起一團火，火是燒起，但所抱的是隨遇而安的心態，他還打了個有趣比喻：「紅同錢係掛鈎，有人問我想唔想紅，就等同問我想唔想買六合彩，買當然想中，但又唔會因為買完六合彩中唔到瞓唔着囉。」<br>上月底阿邦太太羅敏莊誕下愛女陳禛，阿邦初為人父，看見愛女來到世界，體會到造物的神奇，當時的感覺是好想用力抱實女兒。<br>阿邦與太太24小時輪流照顧B女，名副其實On Call 36小時。日前記者到訪阿邦位於大埔的1,400呎新居，原來他為迎接小生命來臨，及為怕腹大便便的羅敏莊上落樓梯辛苦，數月前由西貢村屋搬往大埔屋苑居住，又聘傭人打理家頭細務，以便兩公婆全心全意照顧BB。阿邦說：「其實除咗BB床之外，大部份BB用品都係朋友送，或者係贊助。」</p><p>B女由細嚇大</p><p>跟阿邦傾談期間，B女亦飲完奶熟睡，但他不但未有將聲量收細，而且還突然向住B女「嘩」一聲叫出來，原來他是別有用心：「呢個都係我哋嘅方向，我見到好多朋友BB瞓咗要靜啲，有啲聲就會醒同喊，所以我班朋友、藝員、同事、姨媽姑姐嚟我屋企，我個個都畀個女佢哋抱，等個女習慣人、習慣聲音，起碼唔會咁驚，唔想畀BB喺無菌環境下長大，唔好喺個靜寂環境下長大，畀佢習慣聲音、習慣人。」</p><p>嬌妻風雨同路</p><p>阿邦在《大》劇中演活彭三順，現實中他卻是個廿四孝慈父，餵奶到換片全部一腳踢。近日阿邦因為三順人氣大升，可覺得囡囡腳頭好？他說：「好多人咁講，但唔可以咁諗，假如他日自己唔好，係咪話個女腳頭唔好？希望係我畀個女好腳頭，將來各方面都有好幸福嘅發展就真。」當日不想上鏡正坐月的羅敏莊說：「自己餵人奶，但囡囡好大食，自己唔夠奶，所以都要開奶粉，你估我係牛奶公司咩！」</p><p>一向較含蓄的阿邦，亦要感謝一路共同面對困境的太太羅敏莊，他笑說：「老婆係開心果仲係過度活躍，我成日要塞住耳仔因為好嘈，有BB之後我最大改變，根據老婆形容笑點低咗，但依然好開心，佢個標準答案，因為老公好錫我。」</p></body></html>