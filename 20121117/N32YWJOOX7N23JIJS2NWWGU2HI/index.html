<html><header><meta charset="utf-8"><title>蘋機會：Win8爆熱　筆電轉型</title></header><body><h1>蘋機會：Win8爆熱　筆電轉型</h1><p>都話Win8呢期爆Hit，新機真係一浪接一浪，個個牌子都搶住出。Win8嘅Tablet加傳統桌面的雙重介面設計，除了方便用家使用，更激發起一眾廠家嘅創意，平時點變都變唔出花臣嘅筆電，一下子部部都玩「大轉型」，好似Dell呢部XPS 12就玩轉芒，外表明明係部Ultrabook，一轉即變Tablet，破格兼有型！<br><br>記者：韓繼聰　攝影：劉永發<br><br>模特兒：Cherry@Unique Model</p><p>一體雙機  轉芒變身
</p><p>Win8嘅變形筆電，唔少都係玩合體分體，或者係滑蓋式變形，但好似Dell呢部「旋轉式」轉芒變身，真係算獨特異類。Dell XPS 12的屏幕設計特別，可於面蓋邊框內自由轉動，正常向內轉係Ultrabook，反轉蓋上即變Tablet。實際試變，過程非常簡單快捷，就算企喺度一手攞機一手變，都無乜難度，外表睇落有啲「化學」嘅設計，玩起來感覺亦相當紮實。不過，話就話可以變身Tablet，但話晒佢實際上都係部Ultrabook，無論點樣輕量化，重量都同一般Tablet有距離。XPS 12重1.52kg、厚15mm，以Tablet做標準當然屬重量級，變身後攞上手玩一陣係過癮嘅，但想好似iPad咁長時間放在手上篤篤篤，都真係幾累㗎！</p><p>碳纖加防刮玻璃</p><p>以Tablet來作準，XPS 12係重，但公平啲來睇，用番筆電做標準，佢其實算係相當輕。XPS 12外殼以機械加工鋁材及輕量化必備嘅碳纖打造，有型之餘亦耐磨耐熱。為配合Tablet功能，12.5吋輕觸屏幕特別以耐刮的康寧Gorilla玻璃打造，俾你篤得更放心。硬件方面，做得Ultrabook自然有一定標準，XPS 12高階版配備Intel Core i7、8GB RAM及256GB SSD硬碟，再加埋Intel HD4000顯示卡，雖然在場無得試，但相信無論係打機、睇戲、工作都難唔到佢，即使是標準版的i5、4GB RAM、128GB SSD都好夠用。另外，機身亦設有USB3.0及Mini Display插口，但就無記憶卡插位，有啲唔方便，不過要輕量就無計喇！</p><p>Dell XPS 12
</p><p>售價：$11,999（i5、4GB RAM、128GB SSD）<br>$14,999（i7、8GB RAM、256GB SSD）<br>查詢：Dell（2969 3113）</p><p>其他變形新成員</p><p>Acer ICONIA W700　合體變
</p><p>W700係以「合體」式變形，基本形態同一般Tablet無乜分別，11.6吋屏幕，只重950g，但內裏卻完全係一部電腦，Intel Core i5、4GB RAM、128GB SSD硬碟，行嘅亦係真正Win8唔係RT；不過香港行貨暫時只配備L形底座，12月先有連鍵盤嘅合體配件，所以未能「完全變形」，要變成筆電，暫時只能用藍芽或者USB鍵盤。<br><br>$7,388（i3、4GB RAM、64GB SSD）<br>$8,888（i5、4GB RAM、128GB SSD）<br>查詢：Acer（2520 2000）</p><p>東芝Satellite U920t　滑蓋變
</p><p>與XPS 12一樣以連鍵盤Ultrabook設計，不過變形方式屬滑蓋式，變起來都算相當簡易，12.5吋屏幕，可作筆電、平板及180度平面顯示。重量只有1.45g，配備獨家Resolution+技術提升畫質；不過內涵同XPS 12標準版差不多，但就貴二千蚊！</p><p>$13,999（i5、4GB RAM、256GB SSD）<br>查詢：其士（2953 3555）<br></p></body></html>