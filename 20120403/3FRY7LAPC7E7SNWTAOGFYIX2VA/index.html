<html><header><meta charset="utf-8"><title>蘋機會：Casio自拍王　一筆萬能Key</title></header><body><h1>蘋機會：Casio自拍王　一筆萬能Key</h1><p>有無試過影團體合照時，有人甩隊無入鏡呢？可能你會講笑：Key番你入去！其實呢個唔係爛Gag，真真正正可以即時喺相機做到！Casio新出的自拍王TR150，除咗大Sell拗臂自拍外，仲可即場玩Cut&amp;Paste，拎起支筆退地即Key，又幾好玩喎！<br><br>記者：許福合<br>攝影：周旭文<br>Model：AyaniChiang@PureModels</p><p>點觸筆退地</p><p>再強調相機像素已無新意，不得不讚Casio這部TR150夠創意，利用觸控芒嘅Cut&amp;Paste玩法，在近期新機中確係眼前一亮！利用繪圖軟件，在電腦改相唔係新奇事，而TR150只需一支觸控筆，便可將人像或物件保留，完成後再選擇貼上，將「退地相」移到合適位置，調整大小便可合成相片。<br>合成效果要視乎兩張相片光源夾唔夾，在完成「退地相」時先預覽效果，以幼筆同粗筆畫出退地框，亦有擦膠功能方便修正，細心逐點修正多出或欠缺部份，合成效果將更佳。</p><p>飾物手到拿來</p><p>對比Key人物，細小物件穿幫機會細得多，好似將太陽花退地貼落靚女度，基本上難分真與假，以後大可周街即興「借用」飾物喇。</p><p>80秒環遊世界</p><p>將人像Key入景點中，係筆者喜愛玩法，配合景點位置設計一下動作，幾十秒便輕易達成到此一遊效果。</p><p>揮手遙控自拍</p><p>TR150機身繼承上代360°扭擰框架，配合只有14.9mm薄機身，變出不同玩法。最常用是當腳架，放在平面上作定點拍攝，慢快門夜攝一流。一個人玩自拍時，在21mm超廣角鏡下避免手臂入鏡，令你可Chok得更盡情。TR150還設有獨特自拍模式，首創揮手自拍，當鏡頭偵測到用家揮手動作，倒數2秒便會啟動快門拍攝，方便擺個靚Pose再「揮手遙控」影相。</p><p>CasioEXILIMTR150</p><p>感光元件：1,210萬像素CMOS<br>鏡頭：21mm定焦（F2.8）<br>屏幕：3吋輕觸式<br>記憶：SD+內置32.9MB<br>顏色：白/桃紅/粉紅<br>查詢：捷成洋行（29262300）</p></body></html>