<html><header><meta charset="utf-8"><title>私駕路：父子唔使頭　Previa體貼恩物</title></header><body><h1>私駕路：父子唔使頭　Previa體貼恩物</h1><p>明天就是父親節，可能好多人都正在頭痛揀咩禮物，買車似乎奢侈咗啲？不過新一代豐田七人車PreviaAeras唔單止添上包圍後又型又Young，各方面的實用設計既合老竇心意，又得仔仔歡心。仔女未買得起？做老竇嘅唔使頭痕，自掏腰包買架獎勵吓自己，當一個體貼老竇全家開心。<br><br>記者：許維雅<br>攝影：林栢鈞<br>Model：LaYing@GME、Rodney</p><p>子彈蛻變　混合新貌</p><p>舊年一個日本地震搞到豐田停晒機，今年好似要追返條數咁，新車浪接浪不停湧到港，繼三星期前見街的Wish，今日有另一MPV二佬Previa上場，剛剛遇着父親節，睇吓新一代Previa又有咩本事討一眾爸爸歡心？屬於中型七人車尺碼的Previa，今代輕微擴大，長闊高達4,815×1,820×1,765mm，長度只同大佬Alphard相差5.5cm，配合軸距2,950mm，2/2/3格局的三排座椅真正闊落，夠晒份量卻又有尖面扁平的動感外形，做老竇的，應該唔想每次出街都好似司機咁舞住部巨無霸，有得揀都想做一個有型司機啦。更何況到港的七座版Previa將首次加上Aeras的名字，此版本將配上原廠Aero包圍及頭尾擾流，最搶眼的就是特大進氣欄柵跟霧燈罩相連的誇張泵把，襯托全新打造的V形黑色鬼面罩面貌，經典子彈頭既有Wish的年輕，又有Alphard的霸氣，爸爸更冧。</p><p>父愛獨立椅　躺得舒適</p><p>有靚衫，怎可無靚鞋配襯？PreviaAeras的18吋黑底銀面雙色金屬輪圈，少見的豐田風格，配合LED尾燈、車尾頂置定風翼等，為笨重七人車添加不少跑味。長居MPV銷量榜前列位置，Previa的豪裝就是爭分本錢，三區自動恒溫冷氣系統新增納米離子空氣淨化功能、輕鬆分段式摺合後座、電尾門、桃木內櫳及7吋輕觸式屏幕音響系統等等數之不盡。而仔仔最鍾意一定是遙控電動雙趟門，自動開關夠好玩，幸有阻力探測器增安全性；至於爸爸就最喜歡躺卧在連手枕及腳墊的中排獨立椅上休息，腿部伸展空間高達350mm，椅背傾斜角度最低達43℃，舒適度更勝家中梳化。相對令人有點失望的，就是170匹馬力性能維持不變，沿用2.4公升引擎、七前速波箱，以保11.6km/L的耗油量不變，加上加減波撥片及Sport模式都無，似乎有點枉費一副全新動感武裝的新形象。</p><p>豐田PreviaAeras規格：</p><p>引擎：2,362cc直四雙頂VVT-i<br>馬力：170PS/6,000rpm<br>扭力：224Nm/4,000rpm<br>傳動：七前速無段變速自動連+/-<br>推廣價：$452,900（已扣環保稅優惠）<br>查詢：23054555（皇冠車行）</p></body></html>