<html><header><meta charset="utf-8"><title>喝停訪問村長首肯　村民敢怒不敢言</title></header><body><h1>喝停訪問<br>村長首肯　村民敢怒不敢言</h1><p>布袋澳村民對海上樂園敢怒不敢言，皆因村長張錦泉和村內海鮮酒家海鮮島老闆高樹根均已首肯，還以主人家身份出席開幕禮。記者到海鮮島附近的碼頭訪問村民，多名穿着黃色制服的海鮮島職員即時喝止︰「冇嘢講呀！」並示意村民封口。<br>有村民暗暗怒斥︰「唔存在有冇牌嘅問題，根本係霸返嚟。我哋向漁護署申請經營休閒垂釣，都要遵守嚴格規定，限定人數、魚排面積同用途，絕對唔可以進行水上活動，因為怕影響養殖區啲水質同魚，所以想搞海上樂園係天方夜譚！」因此政府一定不會批出牌照予樂園。<br>而海事處發言人表示，在香港任何水域內舉行或籌辦任何水上活動，毋需向海事處申請批准。但如活動涉及放置任何浮動構築物於海魚養殖區外，必須向海事處申請，若違反該條例，最高可被罰款5,000元。<br>《蘋果》記者</p></body></html>