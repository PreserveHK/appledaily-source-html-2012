<html><header><meta charset="utf-8"><title>保護男友　見過家長滕麗名默認做小三</title></header><body><h1>保護男友　見過家長<br>滕麗名默認做小三</h1><p>商天娥和滕麗名合作拍《結．分謊情式》鬧不和，擺明有你冇我，前晚兩人出席慶功宴時依然互當透明。滕麗名被指做小三踢走男友Matthew正印女友成功坐正，她聞言表現風騷，未有否認之餘，更暗示已見過男方家長，關係進步神速。</p><p>無綫處境劇《結．分謊情式》前晚播出大結局，眾演員商天娥、滕麗名、張兆輝、胡楓和林夏薇等到紅磡一同食飯慶功兼收看結局。</p><p>與商天娥互當透明</p><p>擺明不和的娥姐和滕麗名同場出現，但記者所見兩人並沒任何交流。偕老公到場的娥姐則拒絕接受訪問：「冇乜嘢好問喇。」她更不肯和老公一同合照。當劇中演員向娥姐送上鮮花時，滕麗名則站在一邊未有理會，一副事不關己的樣子。<br>早前滕麗名被拍到跟從事行銷工作的圈外男友朱建崑（Matthew）同遊日本，感情似乎不錯，有指她做小三踢走Matthew的正印女友成功坐正，滕麗名對此風騷回應：「我係嗰本雜誌VIP，銷紙要多謝我，我自己睇都幾有可看性。」問到Matthew是否她男友？滕麗名未有否認說：「繼續影到咪係，影唔到咪唔係，佢唔係圈中人，我唔想煩到佢，如果我話係都幾麻煩。」<br>提及被指是小三，滕麗名似暗認兩人拍拖說：「呢啲真係冇辦法，明明係好事，但就寫到係壞事。」雙方感情是否已穩定？她又轉呔指自己未有正式承認。適逢前日是母親節，問滕麗名可有見過男友家長？她坦言：「我所有男女朋友嘅家長我都識，仲成日一齊玩。」</p><p>林夏薇招呼風水師</p><p>此外，林夏薇早前被拍到和中佬出街，她解釋：「佢係一位北京嚟嘅風水師，佢嚟香港我招呼佢，其實嗰日仲有一個人喺現場。」她稱未有問風水師有關姻緣問題，笑問到若跟他發展豈非可以免費睇風水兼睇相？林夏薇大發嬌嗲說：「梗係唔好啦！」<br>採訪：張俊銘<br>攝影：陳俊強</p></body></html>