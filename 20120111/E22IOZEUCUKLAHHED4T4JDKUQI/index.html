<html><header><meta charset="utf-8"><title>菲律賓落後 - 左丁山</title></header><body><h1>菲律賓落後 - 左丁山</h1><p>雷鼎鳴教授大作「中國與世界經濟大變局」之內，有一篇文章討論「菲律賓為何如此落後」（六十五頁至七十頁），引述經濟學大師/諾獎得主盧卡斯一篇舊文章（1993），再以較新數字嚟比較南韓與菲律賓之異同。在1960年，南韓與菲律賓人口相若，都係二千零萬，兩國人均收入幾乎一樣，菲律賓人教育水平高於南韓，當時南韓在韓戰之後，掙扎復原，菲律賓從美國手上獨立十幾年，沿用美國民主制度，英文普及，前景更勝南韓。<br>到咗2009年，菲國人均GDP係三千三百美元（以購買力平價計算），只及中國一半，世界排名162，遠遠不及南韓，講科技、出口、重工業，南韓今日贏菲律賓幾十條街，南韓輸出三星手機、汽車、建造，菲律賓就輸出菲傭、建築工人與香蕉芒果。<br>想當年，不少香港人（北角福建街坊最多）靠父親在菲律賓打工，寄回披索，維持生活，左丁山就有幾位同學係咁樣。十幾年前，左丁山在馬卡提高爾夫球會會所內，與一位華僑飲下午茶，佢慨嘆馬可斯貪污誤國，害死菲律賓經濟，佢話在上世紀四十年代末，佢從福建走咗去雲南，逃亡出境到咗越南，跟住去柬埔寨，再到菲律賓，做生意發達，佢嘅同鄉親戚自福建搵方法去咗香港，都唔知幾羨慕佢，但眨吓眼去到二十世紀九十年代，佢呢位福建親戚在香港嘅身家係佢嘅幾倍，佢只能原地踏步，能保住財產已算幸運，點解會咁？佢大發牢騷，大駡馬可斯貪污。<br>但根據雷教授講，貪污不足以解釋菲律賓經濟不濟，馬可斯在1986年下台，至今已有25年多，競爭力毫無進步，以2009年為例，南韓固定投資佔GDP29.3%，世界排名28，菲律賓只有14.3%，排名138，香港呢，有20.9%，低於世界平均22.7%。投資比率低係經濟增長緩慢原因之一，貪污方面，菲律賓廉潔程度排名139，中國排名79，南韓係39，而中國增長遠高於南韓噃，盧卡斯認為最終原因係菲律賓設置貿易障礙未能向外開放（即保護主義），令產業水平長期落後，不能升級轉型所致！雷教授話香港對開放競爭較為適應，但近年呢種核心動力似乎有所減弱，不能掉以輕心！</p></body></html>