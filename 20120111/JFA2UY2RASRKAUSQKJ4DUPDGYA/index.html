<html><header><meta charset="utf-8"><title>單挑英皇三巨頭Eason寸基仔唔夠班</title></header><body><h1>單挑英皇三巨頭<br>Eason寸基仔唔夠班</h1><p>新一代歌神兼吹神陳奕迅（Eason）日前發功連寸英皇三巨頭容祖兒、古巨基及林峯，因而辣㷫基仔fans，事緣Eason上周六在港台《十大中文金曲頒獎禮》後台，嘲諷基仔不夠班與他鬥，導致兩幫fans在高登討論區強烈開火。</p><p>當年被英皇雪藏、最終不愉快離開的陳奕迅，近日大發神威，發揮吹神本色，連環向英皇三巨頭容祖兒、古巨基及Chok王林峯辣火頭。Eason上周六在港台頒獎禮後台，接受視頻錄影訪問時更寸爆基仔不夠班做他的勁敵。</p><p>「是我的強敵嗎」</p><p>片段中，Eason起初表現風騷心情大靚，有人問他關於基仔不再攞獎，Eason以半鹹淡普通話說：「沒有呀，他說都是傳聞，好煩呀，他的問題要我回答，我只是跟他就……好奇問問看，然後……對啊！」記者問他：「驚唔驚冇咗個好強勁嘅對手呀？」Eason反問記者：「好強勁嗎？」記者問他：「你覺得呢？」Eason再反問：「你覺得呢？你們覺得是我的強敵嗎？你們覺得古巨基是我的強敵嗎？」Eason見依然沒有記者回應，即說：「OK，see！」</p><p>嘲容祖兒Chok峯</p><p>Eason看不起基仔的言論片段被上載後，即時被網民瘋傳，基仔的fans在高登討論區瘋罵Eason，引起Eason與基仔兩幫fans在網上開火互鬧，有反Eason言論的網民前晚即時轉載到英皇藝人管理部總監霍汶希（Mani）的微博以示不滿，Mani亦以三個好憤怒的表情公仔表示贊同。<br>而一向是祖兒fans的網友高登天后瓊姐亦感憤怒，在高登討論區張貼「四台聯頒睾丸大獎」數歌手睾丸數目，暗嘲Eason早年因意外跌落台導致單春事件。<br>Eason又寸爆祖兒，事緣上周六在港台頒獎禮慶功宴上，當被問到會否與祖兒比較今年攞獎數目，他即說：「唔係我要同佢比，係佢要同我比呀！我家係大中華歌手，獎項係唔重要，家講緊歌手嘅國際地位問題，同劉生（劉德華）、張生（張學友）地位距離拉近。」之後祖兒在無綫《勁歌》頒獎禮慶功宴還擊，反寸他是爛片王。<br>Eason寸完祖兒，周日《勁歌》頒獎禮結束後，他再在微博上載一張拿住《勁歌》獎座扮chok樣攞獎的照片，寫道：「Chok咗成分鐘都等唔到個特寫！」寸爆Chok王林峯三連霸成為亞太區最受歡迎香港男歌星及憑冷門歌《Chok》奪金曲金獎。</p><p>膝頭磨損做手術</p><p>Mani昨日接受電話訪問時表示，與Eason做過幾年同事，很了解他玩得的性格，但她坦言：「玩唔緊要，但站喺經理人立場，睇完我係有少少唔舒服，我唔係憤怒，只係有少少不安。」英皇行政總裁吳雨昨日亦說：「希望佢講笑啦，不嬲都知佢嬉笑怒罵。」會不會為三位愛將討回公道？吳雨說：「希望佢真係只係講笑啦，我睇完都好奇怪，好詫異。」<br>而辣着火頭的Eason因膝頭磨損正在醫院做手術，不過他透過助手澄清網上所瘋傳之訪問片段，他說：「當日訪問全部都係記者問我，我只係反問記者，當時現場冇人答我，所以至變成咁，我絕對唔係講古巨基，亦唔係針對基仔，只係大家成日攞我同基仔搞是是非非，對呢啲是非話題覺得好悶，樂壇唔係咁樣，從來唔覺得有需要惡性競爭。」他強調：「我冇敵人！」Eason經理人陳家瑛亦在電話中說：「佢玩之嘛，佢反斗星嚟㗎，佢同基仔係朋友，唔係勁敵，佢哋兩個同一陣線都係為樂壇付出。」Eason視頻訪問的言論令Mani不安，陳家瑛即說：「哎吔，我要打番畀Mani。」<br>採訪：葉雪</p><p>陳奕迅寸基仔全文</p><p>陳：陳奕迅　記：記者<br>記：有傳古巨基將宣佈永不拿獎。<br>陳：沒有呀，他說都是傳聞，好煩呀，他的問題要我回答，我只是跟他就……好奇問問看，然後……對啊！<br>記：你驚唔驚冇咗個好強勁嘅對手呀？<br>陳：好強勁嗎？<br>記：你覺得呢？<br>陳：你覺得呢？你們覺得是我的強敵嗎？你們覺得古巨基是我的強敵嗎？<br>記：哈……（全場靜默）<br>陳：OK，see？</p><p>陳奕迅vs古巨基</p><p>陳奕迅<br>年齡：37<br>出道：95年參加第14屆新秀歌唱比賽奪冠入行<br>今年四大頒獎禮獎項：12個<br>演唱會場數：前年3月18場紅館個唱<br>威水史：今年4月Eason將於倫敦O2Arena開騷，門票在20分鐘內售罄，比LadyGaGa更快。<br><br>古巨基<br>年齡：39<br>出道：91年主持無綫節目《娛樂新聞眼》出道<br>今年四大頒獎禮獎項：5個<br>演唱會場數：去年10月3場紅館個唱<br>威水史：05年入選香港十大傑青、連續4屆成為《勁歌》最受歡迎男歌星，平了譚詠麟紀錄。<br><br>資料來源：《蘋果》資料室</p></body></html>