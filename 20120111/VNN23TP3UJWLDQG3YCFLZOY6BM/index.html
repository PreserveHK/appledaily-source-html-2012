<html><header><meta charset="utf-8"><title>蘋機會：750吋3D環迴　全套AV戴上頭</title></header><body><h1>蘋機會：750吋3D環迴　全套AV戴上頭</h1><p>終日匿喺屋企，也無助脫毒！既然等運到，不如關上房門，享受吓一個人嘅3D小天地。講緊嘅唔係電視機，而係由SONY設計首部頭戴式3D眼鏡HMZ-T1，佢除咗內置5.1耳筒，唔驚半夜三更嘈親人之餘，畫面更可模擬出750吋螢幕效果，簡直就將成套家庭影院戴上頭嚟嘆！<br><br>記者：陳國輝<br>攝影：劉永發</p><p>超科幻設計　四眼仔照戴</p><p>小記同好多朋友一樣，都係四眼仔一名；最麻煩嘅時候，係當你入到戲院睇3D電影，又要戴住兩副眼鏡嗰陣，真係極唔舒服！咁都算，最難頂係副3D眼鏡仲周不時跣一半落嚟，若然你一手攬住女友，另一隻手拿起爆穀不斷喪食，試問仲邊有空閒不停托起副眼鏡？<br>Sony呢副T1就唔同，有晒空間容納你副近視眼鏡，兼且頭頂有埋軟墊架，唔怕動作大而移位。外觀亦好靚，弧形加上黑白色設計，似足《X-Men》雷射眼！但講到「睇」法，佢同一般3D眼鏡根本係兩回事；T1內置兩個OLED幕屏，水平視野就達到45度，而因為直接戴上頭，更可模擬出750吋超闊屏幕效果，效果媲美IMAX戲院！但留意，其實T1都唔算輕，重量大概有420g，約莫係三部iPhone，若然戴住睇一套180分鐘電影，真係會頸痠囉！</p><p>750吋有幾勁？</p><p>調校功能一味靠摸</p><p>享受呢種超逼真實驗，都講求習慣，除咗戴上較為笨重嘅裝置，你仲要摸熟機身每粒按鍵嘅用途。T1底部暗藏Menu鍵、四方向掣以及調校焦點嘅功能，你可以透過簡單操作，揀選自己鍾意嘅電影模式，例如Standard、Cinema、Vivid以及Custom，又或者另外四種音樂效果；但問題係，你必須戴上眼鏡先可以揀，亦即係話，操作時就要靠摸！小記試用一陣，近乎全程要Sony專人協助，不過想完全熟習亦唔係無辦法，畀多少少時間啦！</p><p>Profile</p><p>顯示：OLED×2<br>解像度：1,280×720<br>屏幕尺寸：16比9<br>音效：5.1聲道<br>重量：約420g<br>查詢：SONY（23452966）</p></body></html>