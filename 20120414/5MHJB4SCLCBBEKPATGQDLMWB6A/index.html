<html><header><meta charset="utf-8"><title>保護醫生 - 左丁山</title></header><body><h1>保護醫生 - 左丁山</h1><p>與泰國A吃午飯，講起佢位二千金正在美國讀醫科，已經讀咗六年，還有兩年先至畢業，再要到醫院實習三四年，前後近十年先至可以掛牌做醫生，訓練期遠比香港長，但香港醫學委員會就話美國醫生冇資格在香港行醫，要再考過試。泰國A講：「我諗個女都唔會返香港嘅嘞，頂多肯返嚟泰國做醫生，但亦要考一個泰國試，而且用泰文考，唔知個女啲泰文掂唔掂。」天下醫生盡皆保護主義啫，香港係咁，泰國何嘗不然。泰國女總理英祿上台後，實踐競選承諾，除最低工資在四月一日增加四成至每日三百銖外，公家醫院收費平到你唔信，睇病只需三十銖（港紙七元七角），搞到公家醫院爆晒棚，公立醫護人員做到儍，同香港一樣，向而家如雨後春筍地成立嘅私立醫院大逃亡，但是外國醫生仍然不准在泰國執業。<br>泰國醫生T話到咗2015年，東南亞（ASEAN）國家要全面向成員國開放所有專業，互認資格，醫生可到會員國執業，但如果泰國堅持外來醫生要考泰文試嘅話，實質就係唔俾外人入，到時最益新加坡，新加坡政府大開中門，歡迎外國醫生到新加坡公立醫院，每年聘請大量海外醫生，到時泰國醫生隨時走埋去新加坡㖭！<br>新特首梁振英聽聞幾醉心於學習新加坡政府之強勢領導，如果是真的，左丁山最希望佢學習新加坡政府不理當地本土醫生之私利，每年大量輸入海外醫生，但係梁先生敢唔敢呀？怕好難咯，一啲年青醫生同左丁山講過，佢地好唔滿意十幾位醫學界醫委集體投票俾梁振英，而唔係按照醫學界意見調查咁，梁振英得三成三醫生支持，就係只得三成三嘅選票。醫學界選委咁支持梁振英，梁生會唔會違背佢地反對輸入海外醫生嘅意願呀？相信唔會啩。正如張震遠一面盛讚林鄭月娥，希望林太留低，但另一方面劉夢熊就摑林太一巴，建議特赦村屋僭建！張震遠係用把口留人講吓啫，劉夢熊係用實際行動謝票，先至係真嘅，林太可以忍住氣來求任政務司司長？做咗都有排受氣！</p></body></html>