<html><header><meta charset="utf-8"><title>排骨盛女猴擒瘟仔Suki當街搣籮打茄輪</title></header><body><h1>排骨盛女猴擒瘟仔<br>Suki當街搣籮打茄輪</h1><p>憑無綫真人騷《盛女愛作戰》成功覓得愛郎Zion的排骨盛女王Suki，原來外表斯文內裏猴擒。昨日凌晨，Suki接受商台訪問後即飛撲到九龍城跟Zion消夜，二人如連體嬰般又攬又錫，Zion甚至當街伸出「神之手」搣Suki美臀，當街上演猴擒真人騷。</p><p>無綫真人騷《盛女愛作戰》熱爆全城，在該節目唯一成功覓得男友的參加者Suki亦一下子成為城中焦點。現年28歲、報稱任文職的排骨盛女Suki，去年與拍拖五年的男友甩拖後，體重急跌到83磅，為想改變自己，Suki去年5月報名參加《盛女》，結果在參加者邀請親友出席誓師大會當日，她在另一盛女Mandy介紹下結識了任職保險的高大威猛男友Zion。</p><p>被打臀25下笑咪咪</p><p>Suki與Zion拍拖八個月以來愛得如膠似漆，見少一日都唔得，如昨日凌晨，Suki在廣播道商台接受完陶傑主持的《光明頂》訪問後，即第一時間搭的士到九龍城跟男友Zion見面。<br>昨日凌晨12時半，Suki離開商台後乘的士直駛往九龍城獅子石道，她下車後由街頭行到街尾的便利店，原來是相約了Zion在便利店內見面。Suki甫見Zion即飛撲入男友懷中攬到實一實，繼而Zion輕吻Suki額頭，便又拖又攬地步出便利店。之後Suki與Zion如糖黐豆般徘徊在兩間茶餐廳外研究餐牌，其間Zion原本搭住Suki膊頭的右手忽然下滑至Suki的臀部，之後Zion狂打Suki美臀，打足25下後還未夠喉，Zion最終竟使出「神之手」搣Suki的patpat，逗得她大發嬌嗔望住男友甜笑。</p><p>茶餐廳啜嘴吹耳仔</p><p>纏綿了10分鐘後，Suki與Zion走進其中一間茶餐廳消夜，二人並排而坐，睇完餐牌點了食物後，Suki再次向Zion施展冧功，在茶餐廳內公然主動錫男友面珠及玩吹耳仔，想不到Suki外表看來斯文保守，內裏卻熱情如火。錫完面珠後，Suki與Zion開餐醫肚，食飽飽後，Zion便拿出相機跟Suki一起睇相。不過，相機內的照片卻未及Zion吸引，見Suki含情脈脈望住Zion，更越黐越埋，情到濃時，二人終情不自禁在茶餐廳內公然打茄輪，簡直如入無人之境。<br>Zion與Suki在茶餐廳逗留至凌晨1時45分才捨得離開，並由男友埋單。原以為這對熱戀情侶還有下文，但見Zion送Suki上的士後，便自行返回九龍城獅子石道寓所，而依依不捨的Suki則乘的士直駛返青衣邨公屋。
</p><p>滿分男友已見家長</p><p>日前Suki接受本報記者訪問時，大讚Zion是個100分滿分的好男友，又透露雙方已見過家長，但問到其母對Zion是否滿意時，Suki卻大賣關子說：「等我問吓先。」問她成功在《盛女》搵到另一半，會否乘機向前度示威？Suki說：「唔係，我參加呢個節目嘅目的唔係為咗咁，係為改變自己。」<br>採訪、攝影：梁繼光、羅德光<br><br>若讀者知道五位盛女的底細，歡迎電郵至mailto:adent@appledaily.com報料。</p></body></html>