<html><header><meta charset="utf-8"><title>私駕路：車香誘人</title></header><body><h1>私駕路：車香誘人</h1><p>汽車界競爭白熱化，鬥生鬥死何止車價、科技同配備，近年更為自家品牌推出不少得意副產品，實行賺得就賺。唔好以為啲精品只是一堆男人老狗的心頭好，其實有啲仲可以幫你扮靚，香水選擇唔少，就連指甲油都有。<br><br>記者：許維雅　<br>攝影：周旭文　<br>Model：Waye@GME</p><p>賣名氣！</p><p>坦白講，買得呢類汽車品牌香水，有幾多人真係因為它的香味？呢類香水賣的主要是品牌的名氣，所以，大部份均以名聲較高的超級跑車品牌為主，如Ferrari、Jaguar及Porsche等。雖然係賣名聲吸引車迷，但香水品質也絕不馬虎，包裝講究又切合品牌形象，更全部歐洲製造，以免壞了品牌名譽。當中以Ferrari香水款式選擇最多，男女兼備。</p><p>賣大包！</p><p>競爭大，自然各出奇謀，Jaguar香水更有模型車套裝，100ml香水連同一架1:24的模型車以套裝出售，平日幾百元買架模型車都要啦，現在有埋支香水，仲唔係賣大包？肯定吸引到一班車迷垂青。</p><p>車身指甲顏色襯到絕</p><p>第一次見到車行賣指甲油，十分錯愕！Volvo的藍銀銅三色指甲油套裝原來係為了宣傳S60而推出，甲油樽上的編號正代表車身油漆顏色，十分鬼馬，塗咩色指甲油就揸一樣顏色嗰部車出街，襯到絕。Volvo指甲油由英國出品，若要再訂購就要另加運費，現貨不多要快手。
</p><p>查詢：a/25055023（莎莎化妝品）　<br>b/23808010（卓悅化妝品）　<br>c/29273399（VolvoHK）　</p></body></html>