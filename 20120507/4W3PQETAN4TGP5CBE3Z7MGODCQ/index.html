<html><header><meta charset="utf-8"><title>秋官預告片一出股市冧549點</title></header><body><h1>秋官預告片一出<br>股市冧549點</h1><p>現年65歲的鄭少秋，近年拍劇數量不多，他與陳豪拍攝的無綫新劇《心戰》將於本月21日推出，上周末電視熱播秋官詭異撕破面具玩千面人的預告片，昨日港股收市再度應驗「丁蟹效應」，恒生指數下挫549點，秋官笑言信奉丁蟹效應的股民大可趁低吸納。</p><p>不得不信邪，鄭少秋92年孭飛的電視劇《大時代》，他扮演的「丁蟹」出擊推冧股巿，連帶日後秋官新劇播映皆股市下瀉，20年來仍萬試萬靈，股界遂形容這個怪現象是「丁蟹效應」。無綫將於本月21日推出由秋官和陳豪主演的新劇《心戰》，上周末開始不停在電視播出氣氛深沉的預告片造勢。秋官現身，恰巧遇上法國總統選舉和希臘國會選舉令全球的股巿波動，雙重影響下，昨日恒指急瀉549點，收市20,536點，跌幅是2.61％，股民咪話唔驚。不過秋官昨向股民派定心丸，呼籲篤信丁蟹效應的股迷大可在新劇播映期間放心執錢。</p><p>趁低入市有排執</p><p>秋官和陳豪近日分別拍了《心》劇預告片，尤其秋官的片段，他不停撕走白色面具，場面陰森恐怖，驟眼看去有點嚇人。秋官直認《心》劇的預告片中的千面人拍攝手法詭異，他雖不相信自己的丁蟹效應，但卻不抗拒股民相信，秋官昨日在電話中說：「咁咪好，有劇出就有人講，啲人信嘅就可以攞住丁蟹效應去搵銀，趁低入巿。」<br>丁蟹效應雖萬試萬靈，《心》劇長達30集，股民豈非有得震冇得瞓，但當事人秋官卻不相信，還抵死呼籲說：「只要佢哋信，有排搵喎。唔怕，大把執，執啦，快啲去執。」秋官的投資策略是穩陣派，他說：「我買藍籌嘅，放喺度唔郁，有錢就投資買樓。」</p><p>戲劇大師緝兇記</p><p>據知秋官在劇中扮演著名戲劇大師靳兆楠，他在機緣巧合下，以方法演技表演論，成功替警方偵破連環謀殺案。不過靳兆楠自己也有一個不解心結，他的女兒於25年前被綁架遭撕票，但由於屍首未能尋獲，他堅信囡囡尚在人間。陳豪則扮演有雙重性格的魔術師，台前帶給觀眾歡樂，台後為人冷酷無情，更是協助父親殺害靳兆楠女兒的兇手。避過法網便改名換姓來港生活，並遇上靳兆楠成為好友。<br>監製戚其義和編審周旭明早前合作《天與地》大玩另類，二人這次再攜手合作的《心》劇更偏向重口味，有指《心》劇內容層次較深，秋官可擔心師奶觀眾睇唔明影響收視，他說：「我諗呢部劇幾極端，但佢冇《天與地》咁多分線，佢會集中啲。」只怕兩周後緊接《拳王》開播時，股市同收視應聲下滑，到時股民和無綫高層都有得震冇得瞓。</p><p>青姐嘲賭仔姓賴</p><p>此外，股評人胡孟青並不相信丁蟹效應，她昨日在電話中力撐秋官說：「唔好『質』啲嘢畀佢，呢排正值法國總統選舉影響股巿波動，如果話係秋官影響就得啖笑，股民應睇實際啲嘅嘢，不過，逢係賭仔都姓賴。」青姐在這個敏感期對股民有甚麼實質建議，她認真說：「佢哋應睇餸食飯，今日買熊仔贏，聽日牛仔有可能反彈，巿場升跌上落真係好平常每個時機都有合適嘅嘢去買，買錯咗分分鐘輸瓜你。」<br>採訪：比華利
</p><p>寒戲逼人</p><p>《心戰》的預告片上星期尾播出，秋官大玩撕面具，氣氛詭異。電視圖片</p><p>話你知：重口味孖寶出擊</p><p>即將推出的無綫劇集《心戰》，由「黃金拍檔」戚其義和周旭明炮製，兩人的作品以重口味見稱，收視未必有保證，但肯定夠話題性，成為電視迷討論焦點。就如兩人之前的作品《天與地》，破格大玩人食人橋段（圖），跟一般師奶劇截然不同，甫播出已不停接獲師奶投訴，甚至一度拖垮收視。<br>戚其義和周旭明又愛玩意識流，在《天與地》中，阿Yan（佘詩曼）和年輕版（蔣家旻）會在平行時空裏對話，令睇慣師奶劇的觀眾一頭霧水，甚至以為是穿崩位，真心地向傳媒舉報。此外，《天與地》的對白中暗藏六四隱喻，結果遭內地禁播，可謂無綫劇中史無前例。</p></body></html>