<html><header><meta charset="utf-8"><title>遊搜好行：探刁鑽秘店　咬獨活噗一聲勁爽</title></header><body><h1>遊搜好行：探刁鑽秘店　咬獨活噗一聲勁爽</h1><p>去日本要食好嘢，除嘴要夠刁，還要懂門路，苦於日文有限，未能在日本尋覓美食。今次在東京巧遇識煮識食的日本通張一豪，自然要他帶路食盡日本刁鑽餐廳，嘆過醋味噌伴獨活、慈菇天婦羅、國產牛丼飯……真要大嗌oishii！<br><br>記者：姜穎妍<br>攝影：蔡家輝</p><p>張一豪曾任職飲食記者逾10年，精通日文及煮食之道，因熱愛日本，對日本食材特別有研究。現為旅遊及飲食自由撰稿人，於多間報館設有專欄，並於網上電台擔任飲食主持。</p><p>醋味噌獨活　祛風濕</p><p>張一豪先推介地道的居酒屋松鳥，「日本人好鍾意去居酒屋，邊食飯邊飲酒，每次同日本朋友食飯，都會嚟呢間。」進門後看見店內坐滿人，全都是放工後與朋友相聚的日本上班族，「老闆兼大廚石川誠一用料好特別，會因應季節引入唔同嘅特色食材，每次來都會有新驚喜。」話口未完，石川便送上醋味噌伴獨活，沒想到中藥材也可入饌，更非常美味。</p><p>松鳥　<br>地址：東京都港區松町2丁目3-32<br>電話：（81）0334320564<br>營業時間：5pm-10:30pm</p><p>新興沾麪　慢吃不怕脹</p><p>攝影師是拉麪精，常感嘆在香港難求正宗日式拉麪，在東京連續吃了四餐拉麪後，我舉白旗要求休息，但張一豪再介紹我們去Yasubee，「唔食拉麪，可以食新興沾麪！」原來沾麪是拉麪的朋友，近年在日本盛行，跟拉麪不一樣的地方，是麪跟湯底及材料分開上枱。吃時將麪條逐少浸入湯中品嚐，最啱食得慢的女孩子，不用擔心麪條發脹，張一豪補充說：「呢間店湯底用咗大量魚肉豚骨，味噌醬同麪條都係自家製，新鮮嘅麪條入口更滑及彈牙。舖頭唔係位於旺區，比較少人知，在甜品大學日本東京製菓學校附近，下午時有很多學生光顧。」言下之意是下午來吃，可以順便結識日本年輕女孩呢！</p><p>Yasubee<br>地址：東京新宿區高田馬場1-22-7<br>電話：（81）0332035011<br>營業時間：11am-9pm<br>網址： http://www.yasubee.com </p><p>　<br>$70嘆國產牛丼</p><p>除居酒屋外，張一豪也介紹我們去一間牛丼飯秘店東京牛丼牛の力。餐廳很小，是吧枱型設計，只有一排座椅，坐滿都不足10人，座位背後的通道僅能容納一人通過，但為美食，當然不惜跟陌生人肩並肩，張一豪滔滔不絕地說：「香港人淨係識去吉野家，但其實牛丼飯有更高層次，呢度牛肉好Juicy，唔使$70但用成本較貴嘅日本本地牛，醬油仲係天然釀造，味道更香濃。」現時店內的牛肉主要在北海道入口，經嚴格監控，可以憑號碼追溯來源地，認真食得安心放心。</p><p>東京牛丼牛の力　<br>電話：（81）0338378869<br>地址：東京都台東區上野6-14-7<br>營業時間：8am-11pm<br>網址： http://www.gyunochikara.jp　 </p><p><br>TravelMemo</p><p>持BNO護照或特區護照者毋須簽證。<br><br>於6月27日前訂購國泰航空經濟客位機票，往返香港及東京成田機場，二人或以上同行，不計稅每位只需$2,000。查詢： http://www.cathaypacific.com </p><p>　<br>日本快香港一小時<br><br>100V兩扁腳插座<br><br>100日圓約兌9.72港元（文中價錢已兌換成港元）</p></body></html>