<html><header><meta charset="utf-8"><title>新式餐廳 - 左丁山</title></header><body><h1>新式餐廳 - 左丁山</h1><p>香港有不少美食餐廳，達到世界級水平，英國雜誌Restaurant在四月二十日公佈全球五十最佳餐廳，香港有一間入選，就係置地文華酒店內之Amber，香港米芝蓮三星食府Caprice只列為五十四名，龍景軒列第九十三名，澳門三星餐廳Robuchon列第八十二名，可見得啲飲食專家嘅評審標準，並不一樣。另一間香港二星餐廳BoInnovation列第五十二名。香港前四名餐廳之中，左丁山未去過Caprice（聽講訂位幾難吓），去過BoInnovation（位於雪廠街之時），但個人並不太喜歡分子料理。龍景軒係粵菜，我地食得多，無甚新奇，反而Amber就比較容易訂位噃，初開幕時，酒店小YY請左丁山去試吓，食黑豚肉，煎得好韌，印象分打晒折扣，但其後逐漸進步，兩個月前與金融Ｍ去吃午餐，好掂喎，服務尤佳，好值得推薦，至於係唔係全世界攞到第四十四名咁巴閉，左丁山未試過最好嘅前十名餐廳，不敢置評。<br>香港盛行茶餐廳文化之餘，近年開多咗好多新式歐洲餐廳，不少係五星酒店大廚與樓面經理合作，搵到老闆支持而開辦嘅，亦有不少富二代食住紅酒免稅呢個浪，加入葡萄酒入口、批發、儲藏行業，因對紅酒有興趣，賣酒賣得多而開埋新式餐廳，例如ThePawn、ThePressRoom，處於夾縫之間嘅舊式西餐廳就真係老化，難以經營咯，過往之紅寶石、龍記，仲耐啲嘅愛皮西，雄雞，車厘哥夫等名店，如今安在哉？占美廚房仍可在中環站穩陣腳，繼續賣「阿黃炒飯」、「白汁雞皇飯」、「德國豬手」，可算係奇蹟。<br>不上不落，不貴不便宜嘅西餐廳，在今天租金、工資、食材價格上揚嘅日子，好難經營嘅，大型中菜酒樓（兩三萬平方呎）亦難頂市場潮流，即使平租亦難搵人做，灣仔合和酒樓嘅旋轉餐廳多年來就係唔算貴唔算平嗰類餐廳，自助餐食物屬大路貨，平平無奇，只靠香港夜景招徠，最近話要結業咯喎，相信冇人覺得可惜，新租客傳係西班牙名廚PacoRoncaro，相信有啲睇頭。今時今日市場兩極化，一係廉價多銷，一係高價吸引富有人家，中價零售店/餐廳可以走去邊？相信領匯商場係較佳出路！
</p></body></html>