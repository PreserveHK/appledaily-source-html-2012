<html><header><meta charset="utf-8"><title>周末總結</title></header><body><h1>周末總結</h1><p>最驚險：巴黎聖日耳門</p><p>巴黎聖日耳門（PSG）贏得驚險！周日法甲，PSG作客中游的華倫西恩斯，在開波11分鐘內連失兩球，落後0:2；幸好PSG站穩陣腳，及後由利尼、麥士維、馬度迪及文尼斯各入一球，反超4:2。雖然主隊在尾段追到3:4，但最終PSG都守住勝局完場。在聯賽尚餘兩輪之下，PSG仍保持奪標希望。</p><p>最無厘頭：海倫芬vs飛燕諾</p><p>周日荷甲有場直播球賽，由海倫芬主場對飛燕諾，但足智彩竟冇開盤。事緣形勢非常微妙，兩隊不可和波，飛燕諾爭歐聯資格，非勝不可；海倫芬贏輸也可得歐霸資格，唯和不可。但兩隊都冇「蠱惑嘢」，非常認真，最終飛燕諾贏3:2，皆大歡喜。</p><p>最搞事：西布朗</p><p>周日英超，無欲無求的西布朗作客護級形勢水深火熱的保頓，如賽前所料，戰意高昂的保頓搶攻，兩球領先西布朗。然而，西布朗突然發力，在完場前15分鐘內攻入兩球，最終踢成2:2。保頓由3分變得1分，現以35分排尾3，在煞科戰除了要贏波外，還要寄望昆士柏流浪失分。</p><p>最名不副實：日聯強隊</p><p>多支日聯強隊今輪齊齊失準，最令人意外的是名古屋鯨魚主場以2:3不敵川崎前鋒，而衞冕的柏雷素爾亦主場輸波，被廣島三箭在完場前5分鐘內轟入3球，輸2:5。昔日班霸、今日為護級球隊的大阪飛腳繼續沉淪，作客以0:1敗於大宮松鼠腳下。若果球迷只看名氣下注，相信難免損手。</p></body></html>