<html><header><meta charset="utf-8"><title>中環在線：彤叔愛孫殘爆點做老襯 - 李華華</title></header><body><h1>中環在線：彤叔愛孫殘爆點做老襯 - 李華華</h1><p>新世界發展（017）創辦人鄭裕彤入院第10日，鄭家上下為證明一切如常，照常出席公開活動，但就封嘴唔講彤叔病情。有傳彤叔情況好轉，由深切治療部轉番去私家病房，大仔鄭家純昨晚亦有到醫院探望。</p><p>周六照舊娶妻</p><p>新世界系幾間上市公司呢兩日先後公佈業績，純官個仔彤叔個孫鄭志明（Brian）噚日如常出現主持新創建（659）業績會，唔知係咪呢輪經常出入醫院，擔心阿爺病情，又要籌備周六婚禮，佢個樣都幾殘，希望佢快啲精神番，做個靚仔新郎啦。<br>彤叔細仔鄭家成噚日出席一個慈善活動，對於老父情況亦係十問九唔應。純官傍晚去探彤叔，佢戴住口罩，依然冇乜表情，難以猜測彤叔最新情況，不過今日係新世界發展公佈業績，純官照例會主持記者會，往年佢暢所欲言，由政府政策到公司業務，乜都講，今日唔知會唔會例外呢？</p></body></html>