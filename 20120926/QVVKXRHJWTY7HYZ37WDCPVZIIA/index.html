<html><header><meta charset="utf-8"><title>蘋機會：iPhone 5上台出機　$8,124全城最平</title></header><body><h1>蘋機會：iPhone 5上台出機　$8,124全城最平</h1><p>唔少人為等iPhone 5，一直忍忍忍！新機面世，林林總總嘅上台計劃亦出台，點揀至抵？若想平出16GB版，3HK的$138 Plan合約總值$8,124，去先達放完機有錢剩兼賺盡兩年月費服務，爽啩？　記者：陳國輝　攝影：黃子偉　模特兒：Cherry@Zmodel.com</p><p>齋出16GB　3HK至抵</p><p>有份推出iPhone 5上台計劃嘅網絡商，包括3HK、SmarTone、1010、One2free以及PCCW五間，而PCCW採用嘅所謂「禮賓式上台服務計劃」，意思係可代用家預訂iPhone 5咁解，至於合約鎖定期或附帶增值服務等，條款相差無幾。值得留意係，如果你上網訂唔到機，又唔肯捱先達炒價，倒不如上台出部16GB版，而各大網絡商當中，以3HK的$138月費最划算，以上台價（$3,660）加埋24個月費用，合約總值都係$8,124；若打算出機即放更So，皆因16GB黑機最新回收價仍高達$8,600，意味你唔單只可微賺$276差價，仲嘆盡兩年「免費」服務，包括每月1,800分鐘通話時間、400MB數據用量，並送首半年每月3GB數據量等，變相兩年打電話都唔使畀錢！</p><p>至於想吼準機會執平貨，但數據用量又偏高嘅話，不妨選用PCCW的$149計劃，內容包括1GB數據量之餘，最筍係享盡無限通話時間，話之你煲爆電話粥亦無問題，至於兩年合約總值都係$8,356，比3HK貴多$232。</p><p>上台放機無「錢」途</p><p>唔少人以為，只要上台出部iPhone 5，然後走到先達放機，穩賺！Sales話其實唔一定，因為回收價好比股市波幅，隨時也在變動，更何況有時出機要等幾日。佢舉例說，開賣首日，16GB回收價曾高見$8,800，而64GB更曾經升穿$13,000，如果當日上台出機即時再放，必賺；但幾日後又變成另一回事，16GB已經由高位回落到$8,600，白機更跌至$8,200，如購買64GB更慘，回收價已插水至$9,600，跌幅上落多達$3,400！即使選用最平合約總值（3HK：$138月費及$5,380機價），兩年共$9,844，放機後仍然要蝕$244，而且Sales估計64GB會繼續尋底，選擇上台放機確實「錢」途暗淡。</p><p>4S跌至月費$298</p><p>每次有新iPhone推出，舊型號例牌減價益街坊！今次亦唔例外，除咗Apple將4S由建議零售價$5,088減到$4,688之外，上台出機亦享有新優惠；例如喺3HK以零機價出部16GB，以前要選用$398月費，但家最平$298就搞掂，兩年加埋慳咗$2,400，更享盡1.2GB數據量、3,700分鐘通話時間，兼額外送一年手機失竊保障以及首半年每月3GB數據量等，出舊機一樣多着數。</p><p>iPhone 5最新回收價</p><p>16GB：$8,200（白）、$8,600（黑）<br>32GB：$8,900<br>64GB：$9,600<br>（截至9月25日12:00nn）</p></body></html>