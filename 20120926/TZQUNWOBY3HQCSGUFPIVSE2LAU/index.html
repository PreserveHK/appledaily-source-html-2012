<html><header><meta charset="utf-8"><title>赤鱲角機場<br>范姜飛法國　賀周汶錡結婚</title></header><body><h1>赤鱲角機場<br>范姜飛法國　賀周汶錡結婚</h1><p>現年38歲嘅名模周汶錡（Kathy）將低調喺9月29日同35歲法籍男友Julien Lepeu喺法國尼斯結婚，近日好友們陸續分批飛去，據知另外有批朋友噚晚起程去法國。前晚11點幾，范姜同Kathy嘅御用化妝師Onix B.喺機場航班商務客位櫃位，辦理登機手續，準備飛去法國出席好友婚禮。見范姜戴住黑框眼鏡，同Onix B.沿途有傾有講，唔知係咪講緊Kathy嘅婚禮呢？</p><p>杜德偉祝福舊愛</p><p>另一邊廂，周汶錡嘅舊愛杜德偉（Alex）前晚出席葉蒨文演唱會慶功宴，講到即將同26歲女友Ice結婚，踏入人生新階段，Alex開心話：「會係喺11月11號結婚，但地點未定，因為賓客名單都未定好，我哋都有傾過生BB嘅事，但工作比較忙，暫時唔諗住。」兄弟團由佢嘅圈外朋友出任。被問到前女友周汶錡月底結婚，Alex大方話：「梗係知啦！會透過你哋（傳媒）恭喜佢。」<br>採訪：馬建華、李志明　攝影：黃偉雄、吳耀輝</p></body></html>