<html><header><meta charset="utf-8"><title>中環在線：網站為招股價開盤口facebook先「賭」為快 - 李華華</title></header><body><h1>中環在線：網站為招股價開盤口<br>facebook先「賭」為快 - 李華華</h1><p>社交網站一哥facebook正式申請喺美國上市，散戶起碼要等多幾個月先可以做股東。不過唔緊要，未炒得已經可以先「賭」為快。有海外賭博網站已經將facebook上市嘅招股價，同埋喺上市日由邊個敲鐘開晒盤口，等有心水嘅人可以湊今次呢個facebook科網熱！<br>愛爾蘭賭博網站PaddyPower嘅發言人就話，facebook已經成為日常生活嘅一部份，有顧客於是要求網站開番個盤，等佢哋可以過吓癮。<br>同facebook上市有直接關係嘅，梗係招股定價啦。大熱招股價範圍係每股35美元至44.9美元，1賠1；最冷嘅係每股25美元以下，1賠12。至於每股65美元或以上嘅賠率唔算高，只係1賠4，睇得出莊家對facebook好有信心。</p><p>35至44.9美元1賠1</p><p>比較搞笑嘅，就係facebook上市嗰日，究竟會由邊位敲響交易所個鐘。公司創辦人兼CEO朱克伯格（MarkZukerberg）當然係大熱，買100蚊賠101蚊，同樣係facebook股東嘅微軟創辦人蓋茨，賠率為1賠51。<br>另外，facebook亦成為今年諾貝爾和平獎得主候選「落注」名單，而賠率就係1賠33。不過，大家睇完之後，只可以得啖笑，千祈咪投注啊，事關透過海外網站下注係犯法㗎。<br><br>李華華<br>mailto:LiWaWa@AppleDaily.com</p></body></html>