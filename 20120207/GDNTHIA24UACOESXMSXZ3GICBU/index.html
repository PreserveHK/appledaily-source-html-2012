<html><header><meta charset="utf-8"><title>港府一錯再錯　經濟學者「算賬」每年電費加硬10%</title></header><body><h1>港府一錯再錯　經濟學者「算賬」<br>每年電費加硬10%</h1><p>【本報訊】立法會將於今日討論兩電追加的資料，以決定是否須進一步行使《權力及特權法》，迫使兩電進一步披露加電費的理據及透明度。與利潤管制法則「鬥爭」逾30年的經濟學者林本利坦言，現在「搞乜都無用」，大家最好「使少啲」，因為出年起電費，每年最少要加10%。　記者：陳健文</p><p>曾任理工大學會計及金融系副教授的林本利接受本報訪問時說：「政府喺08年嗰陣錯過咗開放市場嘅機會，又繼續俾兩電可以用增加固定資產投資嘅方法嚟增加回報，嗰時已經知道之後幾年香港電費一定會大升……唔改不特止，仲要加咗擱淺成本同埋仲裁機制兩項辣招落去，家真係無彎轉。」</p><p>兩電開支已批冇得改</p><p>他估計，出年起電能實業（006）旗下港燈及中電（002）旗下中華電力，每年電費加幅一定超過一成，「由2008年到2013年嘅資本開支都批晒喇，一改就會俾兩電告，無得改……之後到2018年嘅雖然未批，但政府要兩電加大使用天然氣，咁即係又要買機組啦，咪又係要繼續加。」<br>「大家若果諗住節約能源想慳啲電費仲死，因為電力使用減少，即係電費收入減少啦，兩電為咗要賺到規定嘅准許回報，加電費仲加得多㖭……所以家真係做乜都無㗎！」林本利說。<br>里昂估計，單是中電於2013及2014年每年便須加電費10%，以彌補高昂的天然氣成本，不過，鑑於今年加電費引起軒然大波，所以預料中電明年只可調高6%電費。該行對中電的盈利預測亦以加電費6%為假設，預期中電今年整體盈利可重上100億元。<br>中電及港燈發言人均向本報表示，加電費要取決很多不同因素，現階段未能對2013至14年電價水平作估算。</p><p>里昂：中電盈利料破百億</p><p>港府官員口口聲聲表示不接受電費加幅，更「拍心口」說要幫市民對電費把關。林本利「睇死」港府今次都是「無料到」，「要做改革最緊要有決心，我真係睇唔到囉……解決呢個問題嘅答案係開放市場，家到2018年得嗰6年，又要研究又要諮詢，好明顯唔夠時間，大家預咗繼續加電費啦！」<br>他又質疑，當年開放電訊市場及為巴士引入可加可減機制亦相當困難，但港府可以做到，不明白為何兩電協議運作多年後，也未能開放電力市場，「外國都可以做到，即係技術可行啦，港府同兩電提出嘅問題全部都係藉口！」<br>野村認為，雖然到2018年前「大改」利潤管制法則的機會很小，但鑑於今次社會對加電費的反彈，在進行中期及長期檢討時，在群眾壓力下港府不會再像08年時「咁順攤」，特別是回報計算及加電費問題。不過該行相信，基於種種限制，香港電力市場不會出現戲劇性變化。</p></body></html>