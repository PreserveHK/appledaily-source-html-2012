<html><header><meta charset="utf-8"><title>宣示正印主權滕麗名拖實劈腿男唔放</title></header><body><h1>宣示正印主權<br>滕麗名拖實劈腿男唔放</h1><p>36歲的滕麗名多年來情路坎坷，繼前度男友郭政鴻被揭有妻有女後，新歡Matthew去年又被發現背住阿滕與正印女友車廂激咀，令阿滕懵盛盛做了小三。直至月前，阿滕終成功踢走正印獨霸花心男，為宣示正印地位，阿滕近日頻頻偕男友恩愛出巡，前晚她便偕男友到佐敦食避風塘炒蟹，之後拖實男友上車晒恩愛。</p><p>《佐敦》<br>滕麗名跟郭政鴻分手後，去年初再墮愛河，結識了在Canon任職行銷工作的朱建崑（Matthew），不過阿滕與Matthew拍拖幾個月，Matthew竟被發現原來一腳踏兩船，這邊廂跟阿滕拍拖，那邊廂跟正印女友還未斬纜，Matthew更被目睹背住阿滕偕女友在車廂激咀，令阿滕感情一而再、再而三地受欺騙，更無端端變成小三。</p><p>拍拖嘆避風塘炒蟹</p><p>月前有消息指阿滕本對Matthew心灰意冷，一度跟男友冷戰，但年屆36歲的她不想自己淪為剩女，所以決定跟正印鬥過，結果成功撼低正印獨霸Matthew。由小三升呢正印的阿滕，前晚偕男友到佐敦拍拖擦蟹，離開時阿滕拖實Matthew，尤如宣示自己的正印地位。<br>阿滕與Matthew前晚到佐敦寶華商業大廈1樓的興記大啖避風塘炒蟹等美食，二人撐枱腳期間表現親暱，至晚上11時40分才離開。阿滕戴住灰帽、身穿短褲仔襯黑色外套及白長靴，打扮得青春迫人，她與Matthew手拖手步出大廈，然後往山林道咪錶位攞車，其間二人有傾有講，表現甜蜜又溫馨。之後Matthew駕駛其約值68萬元的寶馬跑車載阿滕離開。</p><p>續約無綫拒跟魔童</p><p>記者昨日致電阿滕，問到她與Matthew感情是否穩定時，她笑說：「OK啦，冇問題啦。」二人會否有喜事公佈？阿滕說：「咁又冇喎，冇乜特別喜事公佈。」有否視Matthew為結婚對象？她說：「我又冇諗過呢樣嘢，咁長遠！真係冇諗過。」與Matthew拍拖是否開心？她笑說：「開心嘅。」記者着阿滕多講感情生活，但她卻婉拒說：「其實我唔想講太多，始終佢唔係行內人，咁多年嚟我唔係特別想講感情嘅嘢，只係每次大家見到我都會問。」<br>阿滕月前完成無綫處境劇《結．分@謊情式》後，現時仍在休息階段，她說：「嚟緊會拍兩個廣告，同返內地登台，夏天唞一唞暑囉！」記者笑指她近日忙於拍拖，阿滕忙加否認說：「我冇掛住拍拖唔做嘢呀，唔關事，我都有傾緊TVB新劇。」近日有傳阿滕下月約滿無綫後離開，加盟魔童王維基旗下拍劇，阿滕表示對傳聞莫名其妙，她指去年已跟無綫續約。　<br>採訪、攝影：楊浩賢、朱志聰</p><p>話你知：名人愛擦蟹</p><p>滕麗名拖男友幫襯的興記，位於佐敦近山林道，是明星食店之一，幫襯過的藝人逾百，店內的牆上簽滿明星名，如謝賢、陳敏之、黎小田、夏文汐、馬德鐘及黃百鳴等，劉鑾雄與李嘉欣00年被踢爆在該店撐枱腳（圖），大劉另一知己關之琳亦幫襯過。興記招牌菜有古法避風塘辣蟹、艇仔粥和燒鴨河，以傳統正宗避風塘煮法揚名，平均消費每位300至500元。</p></body></html>