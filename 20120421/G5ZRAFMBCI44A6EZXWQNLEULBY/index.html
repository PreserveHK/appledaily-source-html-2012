<html><header><meta charset="utf-8"><title>讚王維基勇於冒險</title></header><body><h1>讚王維基勇於冒險</h1><p>有人辭官歸故里，有人漏夜趕科場。無綫賣盤後，六嬸方逸華也於上月退任副主席及董事總經理，偏偏王維基卻賣掉城市電訊瞓身搞免費電視台。會否覺得王維基孤注一擲太冒險？志雲說：「我欣賞佢有冒險精神、有破斧沉舟嘅決心。但我對政府有少少睇法，其實我哋應該開放市場抑或開拓市場呢？兩者其實係有分別。」</p><p>應開拓市場</p><p>志雲慨嘆許多人投訴香港電視質素低，其實是可以理解。「以前台灣同內地電視製作比香港落後，家佢哋迎頭趕上，除咗係技術上增長，佢哋市場空間大好多。香港得700幾萬人，要質素提升，係要開放市場畀咁多人去爭吖，定係開拓市場好啲？唔好話去到內地好遠，就算去到珠江三角洲都已經好好。」<br>志雲續說：「政府咁耐都冇做培育人才工夫，創作人員得十個，你開放多個電視台，就會喺我已有十個人度攞走四個，可能節目多咗，但質素係咪一定好？家政府係開放冇開拓，希望佢哋做多啲開拓同培育人才嘅工作。每個電視台都喺TVB度攞人，喺打工仔角度一定係好事，但質素係咪好咗，我哋真係要靜觀其變。」</p></body></html>