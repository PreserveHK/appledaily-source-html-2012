<html><header><meta charset="utf-8"><title>有話兒：.....陳志雲盛男打造新媒體</title></header><body><h1>有話兒：.....陳志雲盛男打造新媒體</h1><p>不只盛女，盛男陳志雲一樣愛作戰。只是，他的戰場並非在感情，而在事業。由當無綫總經理披甲上陣兼任主持，到今日當上商台CEO，志雲無時無刻也擺出一副戰鬥格。未來日子，志雲要帶領商台跳出電台傳統框框，與新媒體結合推出飲食、旅遊節目，甚至舉行電視或電影頒獎禮，誓將商台打造成「睇得到嘅電台」。　撰文：戴彩煥</p><p>新官上任的陳志雲，日前在商台總部接受專訪時說：「我哋今日唔係做電台，係做新媒體，係一個睇得到嘅電台。」<br>回歸商台前，陳志雲先後到美國拉斯維加斯、矽谷和三藩市等地參觀大型科技展及拜會新媒體公司學習高科技。原以為只是增廣見聞，但現在已變成即學即用。志雲短短幾個月吸收的新知識，已通通用在商台之上，志雲說：「將來世界流動電話、智能電話及平板電腦同傳統媒體結合，一定係大勢所趨。尤其電台同新媒體結合，最強優勢係即時性比其他傳統媒體更強，因為制作時間短，如果係影像你都仲要拍同剪，聲音行先一定係最快，然後仲可以再加入影像或者圖片。」</p><p>有聲有影增加互動</p><p>上月特首選舉，商台進行了不少視像直播，讓市民透過手機收看，結果刺激到商台手機瀏覽量激增，由2月份平均每星期300萬瀏覽人次跳升到3月份每星期的600萬。<br>志雲說：「智能手機喺香港嘅滲透率係全世界第三位，增長率仲係全球之冠，所以呢個一定係數碼廣播嘅年代。智能手機普及化，電台佔一個好重要席位，睇一個電視影片，耗電量同數據係需要好多，但相反聽電台節目或者聽一段片係好就手，即時性扣得更加緊，所以新媒體我哋係好着重。」<br>志雲續說：「我哋做緊一個新程式，喺商台HongKongToolbar加多一個功能叫『視電台』，有埋影像，可以聽可以睇，仲會喺881同903開發多兩個程式增加聽眾即時性互動，隨時都可以打電話嚟發聲，到第三階段仲可以即時同主持對話。如果係真人騷，仲會更加緊湊同刺激。」<br>莫非志雲想將商台打造成電視台？志雲說：「絕對唔係，電視同電台特質太唔同。我哋係要加強電台即時性，例如我哋通常唔會睇住個節目表去聽節目，唔會限住某一個時段就係由某一位主持由頭做到尾，中間可以有即時新聞加插落去，呢個做法同電視台好唔同，電視要有晒schedule，靈活性自然細好多。」</p><p>搞電視電影頒獎禮</p><p>未來日子，志雲準備帶領商台跳出傳統電台框框，製作飲食和旅遊節目，連小生花旦每年爭崩頭的電視頒獎禮和電影頒獎禮，商台也有興趣。志雲說：「你所講一切，都係我哋積極研究緊嘅新節目方針，唔排除任何可能性。我哋有個CRProduction，搞講座、話劇同舞台劇，遲吓會成立經理人管理部門，四出搵人才，培育新人才，聲色藝俱全，都係以聲行先。最後我想強調，我哋唔係同其他傳媒競爭，我哋訓練出嚟嘅人，好歡迎大家一齊用。」<br>最關注的問題──志雲會否開咪？他故作神秘說：「我唔排除呢個可能，因為我哋信念係『台前幕後，冇大冇細，無分崗位，做應該做嘅事，講應該要講嘅說話。』甚至俞琤都唔排除開咪，如果有需要嘅話。」</p><p>繼續揚聲唔怕打壓</p><p>志雲未坐穩便惹來是非，指他連DJ播歌都要管，以及一上場便開刀裁員，但志雲高呼寃枉：「梗係冇啦，我都未有時間參與二台策劃。唔可以咁講話裁員，商台互動係商台一個姊妹機構，裏面有好多唔同版位，我想我哋廣播內容緊緊相扣，如果兩者唔呼應就唔做啫。嗰度一共四位同事，兩個係做娛樂版，一個冇興趣留低，另一個下個月會返嚟，同時我哋都請緊人㗎。」<br>有人擔心梁振英上任特首後打壓商台，但志雲未驚過：「過去50幾年，商台唔係冇經過動盪，無論出面壓力有幾大，商台依然係處變不驚，繼續揚聲。呢個係商台宗旨，只要有大眾市民認同，都唔需要憂慮。」</p></body></html>