<html><header><meta charset="utf-8"><title>盛女熱潮意料中事</title></header><body><h1>盛女熱潮意料中事</h1><p>陳志雲去年為無綫策劃的《盛女愛作戰》，掀起全城熱話，志雲坦言是意料中事，他說：「呢個係好universal嘅題目，男女相處問題一定係共同話題。」有人認為節目做媒作假，但志雲力撐：「以我所認知冇任何作假做媒，因為岑應係新聞出身，唔會做媒。但從純粹一個新聞片製作，係有個爭議性喺度，你拍一個紀錄片，純粹係嗰件事發生，唔係你令到件事發生，佢哋參加聚會係你安排，但今次唔係新聞公共事務節目，亦冇隱瞞大家，所以係個幾有趣嘅論點。」</p><p>「我唔擺上市場」</p><p>有人認為節目一味鼓勵女性包裝自己來結識異性，似乎流於表面，忽略真正愛情，志雲說：「有呢啲睇法絕對好，大家可以拎出嚟討論，係咪鼓吹見仁見智，所以《光明頂》都有邀請聲討呢個節目嘅朋友嚟，討論越廣泛，大家得益越多。」<br>原來《盛女》名字曾多次改動，本曾考慮過用《剩女》，但節目編導岑應認為應尊重參賽者，故最終改為盛放的盛。近日有網民將節目名改為《盛女愛作賤》，志雲哈哈大笑說：「網民好有創意，其實我同班參賽者飯敍當日，我有提佢哋要心理上武裝起嚟，要有心理準備會有好多報道同網民講嘅嘢，你鍾意同唔鍾意都會有。我就真係天真咗少少，冇諗過狗仔隊會跟佢哋，亦冇提過社交網絡係咁起佢哋個底。」<br>話說回來，志雲其實也是盛男，對此志雲哈哈笑說：「如果你話盛放個盛就絕對唔係，因為自己冇乜優越嘅地方，賣剩嘅意思就絕對係。不過，我又唔覺自己係剩，因為我根本唔想賣，我都唔擺上市場，又何來剩呢？」</p></body></html>