<html><header><meta charset="utf-8"><title>非常人：在天堂之下　墳屋紀實</title></header><body><h1>非常人：在天堂之下　墳屋紀實</h1><p>長踞貧窮榜首的深水埗區，去年終憑露宿者主演的「喪屍隧道」，奪得最具創意景點獎；可惜獲傳媒嘉許後，「喪屍」一夜間被消滅。要發掘露宿者創意之家，可能要放眼菲國，黑色旅警長懸的國度——露宿者四季睡棺材，成年人與屍同眠，小孩與骸骨耍樂。拍下「墳屋」的紀實攝影師秦偉，以「在天堂之下」為題，記載人屍同宿的故事。在他眼中，每天行屍走肉的港男港女，尊嚴不比露宿者多。<br><br>撰文：張嘉雯<br>攝影：陳盛臣</p><p>「我？退咗休啦。」秦偉50出頭，居於三層高的村屋內，屋內的樓梯、閘門、木櫃都是出自他的巧手，頂層一邊是飯廳，一邊是露台，除了種滿植物，中間還有竹做的籬笆。<br>曾經在法國念藝術的他，向筆者解釋甚麼叫「創作與異化」，「一個木匠，為咗謀生，每天返工受盡老闆剝削，覺得好痛苦，但係當佢放工返到屋企，喺無壓狀態下做嘅一張木枱，就算手工唔完美，都會令佢覺得好有成功感同藝術感。」秦偉曾經有11年報館工作經驗，重提昔日，他頻頻說那份是垃圾工、唔係人做，天天早出晚歸，工作間「上有老闆，下有大帝」，每天醒來第一件事是聽收音機，檢查有沒有甩新聞，壓力爆燈，「嗰時我有兩間石屋，一間用嚟住，一間做雕塑，本來好有柳暗花明嘅景致，點知原來每日行返屋企，自己都係愁眉苦臉。」</p><p>周遊列國見聞</p><p>秦爸爸是海員，經常跟他說周遊列國的見聞，又給這名獨子送上第一台相機，頑皮仔看着屋邨樓下照相舖用大幅玻璃作底片，覺得有趣。<br>童年的秦偉，不喜歡上學，也不算合群，經常一個人到處去，平日愛看課外書，至愛李怡的哲學系列，成年後順理成章當上背包友，「去英國闖吓世界囉，無乜人生大計㗎，hea咗年幾兩年，走勻東南歐，去完一個地方就截順風車去另一個，無錢就去廚房打工。」<br>20歲，他決定定居巴黎，學習法文，又投考藝術學院。身為校內的唯一中國人，他受到不少白眼，包括二年班時被屈抄功課，與老教授反面，「我同校長講，以後唔上呢個人嘅堂，因為佢唔尊重我。」坐言起行，從此走堂，自學中國藝術史和美學理念，結果兩科必修科，一科憑着前述的木匠故事取得滿分；另一科因為走堂捧蛋，校方因而要召開緊急會議，允許他應考一個特別試，以取得升班資格。隨後三年，他研讀西方當代藝術，最愛攝影、雕塑和繪畫，練成一雙巧手，他的雕塑作品，令校長刮目相看。<br>完成學業後，他在當地做社區活動和工作坊，報館不夠人手拍照，他又會頂上，更賣作品維生，「通常係啲收藏家買，亦都有大機構買，好似嗰啲公司高層會議室，想整靚道牆佢，都會叫我去做，或者巿政府個Opera啲雕塑要維修，重新黐金箔，都會搵我哋呢啲藝術家做。」
</p><p>來回地獄人間</p><p>他在法國小城一住十年，生活愜意，召他回家的，是長安街的槍聲，1989年。<br>在異國做完民主女神像，秦偉心念一轉，動身回港，先是教設計，之後當攝記，由《電影雙周刊》到《經濟日報》，見證九龍灣的舊樓單位，兩個星期內由120萬升到180萬，荃灣愉景新城開賣，燃起中小型單位的炒風，「嗰時人心好波動，日日見住啲友仔一夜暴富，好虛浮，好末世，我揸住部相機冷眼旁觀。」<br>加入《明報》後，他開始來回地獄又折返人間，做過「DreamAssignment」台灣大選、南亞海嘯、四川地震，偶而也要影樓盤靚女，慶幸毋須低炒短裙、高炒波罅，另類苦差還包括歐洲FashionShow，「一開騷餓狗搶屎衝入場打交爭位，返到酒店仲要即刻整相，好辛苦。」幾年下來，報章副刊被消費資訊攻陷，人情趣味故事失蹤，港聞攝記連消化新聞的時間也沒有，「以前做過中層管理，都好心痛，成日問啲同事做完未，要趕下單，求其㩒完兩格就要走。」<br>他深明營營役役消耗人生，每逢假期就到訪鄰近東南亞國家如孟加拉、柬埔寨、烏茲別克等，希望透過影像為第三世界「吶喊」。其中一次，他和太太用「激筍價」參加菲律賓團，然後在當地攝記行家搭路下，嘗試尋找拍攝對象。首次到訪雖然食白果，卻引起了秦偉的興趣，其後更發現了鐵路村，「啲農民受土地政策影響，耕田入不敷支，去城巿又搵唔到嘢做，惟有喺鐵路旁邊搭屋，住咗成20萬人，就咁喺度煮餸、洗衫、冲凉，環境好惡劣。」正因為拍攝紀錄片《鐵路村》，發掘出人墳同居的荒誕情況。
</p><p>投入人道工作</p><p>公墓內，層層棺材上會突然冒出幾間棚屋，部份墓穴因為有瓦遮頭，成為「筍盤」，一家多口以石棺為床，日用品與擺放骸骨的層架並列，小孩在破爛的石棺內掏出骸骨作玩具，每年亡靈節還要暫時遷出，讓後人拜祭。秦偉以《在天堂之下》為題，展出作品，去年獲頒香港人權新聞圖片大獎。<br>3年前，他和任職精神病復康工作的太太終於一同離開工作崗位，全身投入人道工作，有見菲國人民衞生意識不足，於是與無國界醫生主席、外科醫生范寧，成立人道組織「醫護行者」，在當地建立社區健康團隊，又定期安排香港義工到訪，「佢哋社區衞生差，無洗手同刷牙嘅習慣，滿口爛牙，我哋嘅想法係，對抗貧窮先要有好身體，咁先會有前景。」<br>現時他們的團隊為Sawada區的居民服務，超過145戶人聚居橋下，住了至少600人。健康隊先教他們清理河上的垃圾，他希望同一模式可以應用到其他社區中。夫妻倆為了醫護行者，花光了積蓄，即日起至下月中在澳門牛房倉庫舉辦的《在天堂之下》攝影展，秦偉會出售相關作品，價錢由一萬到兩萬，扣除曬相成本，用作醫護行者經費。<br>離開報館「重過新生」後，秦偉坦言時間多了，有空可以看書和備課，「生活其實可以好簡單，我呢間屋好多嘢都係執返嚟，簡樸生活，但係精神上好豐富，畀你家財千萬，住豪宅九肚山又點？」曾經拍過無數樓盤的他，不屑當badtaste主人，「我見過好多人間屋金碧輝煌、俗不可耐，其實窮有窮生活，富有富生活，無錢聽吓山山水水都好開心，我人生最享受就係呢個時候。」
</p><p>人生重要內涵</p><p>對於仍然為兩餐而奔波的苦海眾生，秦偉勸告，「大部份人生活喺制度中，好難脫離到，但為錢打工好創傷，創作才是人生最重要嘅內涵。」他鼓勵人尋找和掌握舒服的生活方式，保存自己的尊嚴，「如果唔係就好似動物咁，有就食，食完就瞓，為乜呢？」50歲人生已無求，參與過災難採訪，見證了人屍同居，他日死了，秦偉選擇瀟灑海葬，「未必揀墳場喇，咁煩！」</p><p>在天堂之下——秦偉紀實攝影展</p><p>日期：即日-13/5<br>時間：12nn-7pm<br>地點：牛房倉庫二樓展廳<br>澳門美副將大馬路與罅些喇提督大馬路交界<br>電話：（853）28530026<br>網址： http://oxwarehouse.blogspot.com </p></body></html>