<html><header><meta charset="utf-8"><title>濃煙中衝落36樓　瑟縮天橋底翁虹抱女攜夫火海逃生</title></header><body><h1>濃煙中衝落36樓　瑟縮天橋底<br>翁虹抱女攜夫火海逃生</h1><p>【親述亡命之旅】43歲的89年亞姐冠軍翁虹，昨日與丈夫及女兒亦下榻在發生三級大火的北角海逸君綽酒店，事發時他們由36樓冒濃煙跑落樓梯，脫險後流落天橋底，非常狼狽，驚恐10小時後獲安排返回解封酒店房間收拾行李。昨午她憶述半夜逃難的情況，全家猶有餘悸。</p><p>前亞姐翁虹近年扎根內地賺人仔，她日前由北京來港為港台拍劇及拍廣告，丈夫劉倫浩和4歲寶貝女水晶同行，一家三口下榻北角油街的海逸君綽酒店，原計劃昨午離港，昨日凌晨卻遇上酒店發生三級大火，全家半夜狼狽逃難，流落北角海傍，當他們跳出鬼門關後，昨午即重返酒店房間執拾細軟，然後匆匆離開火災現場趕飛機返內地。</p><p>「老公拎濕毛巾」</p><p>捱過驚險一晚，翁虹夫婦和囡囡昨午1時多折返酒店，並獲安排乘有限度服務電梯上房間收拾行李，翁虹爭分奪秒收拾細軟趕離開，當時正接到記者來電，她即氣喘喘說：「唔傾住，我趕。」昨午2時多，記者終在酒店大堂碰到落難的翁虹一家，她素顏拖篋，老公則抱着囡囡辦理手續離開，準備坐車到機場，翁虹會帶囡囡返回北京，其夫則轉飛台灣。<br>翁虹前晚一家三口在港最後一夜，凌晨酣睡酒店的36樓海景行政套房，料不到昨日凌晨2時多，酒店發生火警，火勢旋即被升為三級，翁虹一家在睡夢中隱約聽到火警鐘響起，全家馬上逃難。她昨日在酒店大堂準備離開時接受訪問說：「半夜3點半，我哋聽到警號，老公打去櫃台問，知道要疏散，我即刻叫醒個女，一齊換衫走。」雖然情況危急，但翁虹夫婦都保持鎮定，她說：「老公仲去拎濕毛巾，出到去啲停晒，我抱住個女行樓梯落大堂，大約跑咗15分鐘，落到大堂先知其他住客出晒門口，原來我哋一家最遲先到。」</p><p>「去餐廳打地鋪」</p><p>當時情況混亂嗎？翁虹說：「36樓樓層得我哋一家人，樓梯都唔迫，但就好大陣煙，好似拍戲放煙咁，我哋都有嗆到。」酒店因火警被封，翁虹一家無處容身，他們身上只有證件和電腦，為安全計惟有瑟縮天橋底，她說：「我哋喺海邊坐，吹咗兩個幾鐘，直至消防同警方局部解封，酒店安排我哋喺二樓宴會廳暫時棲身，我哋就返咗去。老公好擔心，佢攞咗張被就帶咗我哋去附近日本餐廳打地鋪瞓覺。我哋當時身上冇行李，轉酒店好煩。」<br>翁虹表示這次逃難慶幸老公在身邊，她說：「逃生時真係好狼狽，呢個時候老公發揮咗佢嘅作用，好彩佢臨危不亂，危機意識好強。呢次真係同囡囡上咗人生寶貴一課，我乘機教佢唔好玩火，火燭真係好危險，囡囡成晚叫住要瞓覺。」<br>翁虹透露每次來港都入住該酒店，這次不幸中招遇上火災，她自嘲說：「好彩冇事，但咁都中咗，今次真係要買六合彩，我哋一家人都係第一次遇到呢啲情況。」會對酒店留下陰影嗎？她說：「唔想咁黑遇多次，趕返房執完嘢又要趕飛機，我哋都冇時間梳洗。」</p><p>小腿抽筋被煙嗆</p><p>翁虹遇事時一度跟香港的家人失去聯絡，翁媽媽非常擔心，直至她回電報平安，翁媽媽才放下心頭大石，翁虹一家昨午心情稍事平復又要趕出機場。為免親友和粉絲擔心，她昨晨7時多一口氣發了三條微博報平安，她先說：「感謝、感恩！只要一家人平安在一起就是最大的獲得！雖然曾經一剎那的慌張、恐懼，但最後還是有驚無險，我們一家都平安無恙！」<br>翁虹指這次經歷難忘，她說：「水晶當時從睡夢中被我弄醒，然後我們從36樓往下走，所以我的小腿有點抽筋，喉嚨有被煙嗆到！她（囡囡）都好，算是給她上了一課走火警的實驗課，她現在已經躺在地上睡着了！」<br>採訪：魯萍、比華利<br>攝影：仇志德</p><p>翁虹逃難示意圖</p></body></html>