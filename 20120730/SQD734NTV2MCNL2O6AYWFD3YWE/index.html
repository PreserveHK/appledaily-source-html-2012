<html><header><meta charset="utf-8"><title>熱玩Cool夏：烈水戰車　劈出千個波</title></header><body><h1>熱玩Cool夏：烈水戰車　劈出千個波</h1><p>陸地上風馳電掣已經夠晒刺激，更何況駕部水上電單車，在大海中高速疾馳，劈起一波又一波嘅巨浪，難怪又叫做「劈波」喇！夏日要型住玩，仲有乜嘢及得上呢部水上戰車先！<br><br>記者：周燕<br>攝影：陳盛臣<br>模特兒：Rika@GME<br>部份圖片由被訪者提供</p><p>騎得企得劈彎得</p><p>水上電單車（PersonalWatercraft），簡稱PWC，屬於PumpJet類型，引擎作為主推進裝置。香港水上電單車協會主席張寶錩（Paul）指PWC，可分為Runabout（坐型）及Standup（站立型）。模特兒Rika玩的是Runabout，體型較大，可坐兩人，馬力較高，操作像騎電單車，較適合新手；Standup外形較小巧，只有Runabout一半重量，操作時可蹲可站，「但蹲着易感疲倦，而且玩Standup的，都是享受紮馬飛車的快感！」車身特點是靈活有型，可用來玩花式，「車手一定要識騎單車，操作講求身體平衡力，否則好易跌落水。」駕駛Standup感覺像站在冬瓜上，「也有新手只喜歡Standup，膝頭哥跪損晒，終於都學識。」教練Edwin示範的，也是Runabout，花款不多，高速劈彎時，半邊車身翻起，激起大浪花，俗稱劈波，又或八字形在海面衝，看似很易，其實玩數十分鐘，成個人已經散晒。</p><p>不要只顧起勢衝</p><p>水上電單車操作簡單，引擎一㩒即着，調校速度用手掣。水上電單車沒有煞車系統，所以開車前一定要戴上紅色安全繩，當車手跌落海時，安全繩拔出可即時關掉引擎。「玩得水上電單車的人，都一定喜歡刺激，如果車手性格是喜歡炫耀，喜歡威，落到大海，咩都唔記得晒，起勢衝，好易出事！」Paul十多年前已經開始玩水上電單車，可謂經歷不少風浪，「有一次，一班人從西貢出發，駕駛去大潭、南丫島，當時很大風。浪拋着電單車，有時在浪頂，有時在浪底，幾乎睇唔到旁邊架車！我死都握實手柄，點都唔畀架車冲走，否則大風大浪中，一定搵唔番！」<br>在香港水域駕駛水上電單車，須遵從一些規則，駕駛者須擁有遊樂船隻二級操作人合格證明書，無牌者要有合資格導師陪同，無論有無牌，駕駛時都要穿上救生衣，「日落後及日出前都不可以駕駛，因為水上電單車沒有照明裝置。」Paul說，水上電單車沒有甚麼固定衣着，但他講究安全，戴頭盔、眼罩、手套、水鞋、保護衣。從沒有玩過水上電單車的Rika，在教練Edwin陪同下，穿上救生衣，已經玩得有板有眼，加速時濺起大浪花，車後噴出的水柱像支旗仔，Paul說在茫茫大海，就是靠它讓人辨認位置。</p><p>點揀型號？</p><p>買水上電單車，跟買車沒有分別，價錢、型號都是視乎個人要求，但Paul提醒一定要留意車款是否易於保養及少故障，「日本、意大利、加拿大都有出產水上電單車，我覺得日本出品最好，十分耐用。我曾經擁有一部Yamaha，用了十年八年，完全不須維修。」新手最好揀馬力低一點的車，因為較易上手。水上電單車接觸海水易損壞，「海水蒸發後生鹽，鹽會阻塞機器、零件，海水鹹氣令零件壽命變短，所以要很小心保養。」Paul說下水後，一般都會用淡水清洗車身；另外香港人也越來越喜歡戶外活動，連帶水上電單車也興起，現時要租個泊位也變得困難，「所以買車前，最好要先搵到泊位！」<br><br>（所有型號均可由水上電單車協會代訂，電話：27998232）</p><p>想出海，就出海</p><p>Danielle一年前開始玩水上電單車，「有時想出海曬太陽，有架水上電單車就可即刻揸去！」她最喜歡駛至西貢大浪西灣一帶，試過最驚險一次，「掛十號風球前幾天跟朋友出海，途中天氣轉差，天也黑起來。水上電單車沒有燈，朋友怕天黑危險，一心跟嚿雲鬥快，於是繼續前進，結果我們還是要在清水灣停下來。」Danielle提醒，出海時一定要有伴，方便互相照應；另外，貪靚女士下身不宜穿比堅尼，「大髀長時間磨擦座位，很易受損，甚至會磨到出血！」所以Danielle一般穿上防曬的長袖衫才會出海。</p><p>明星齊齊玩</p><p>水上電單車有型有款，不少明星也有玩，甚至拍戲也要出動：</p><p>煞掣型號有獎攞</p><p>一般水上電單車沒有煞車系統，一加入煞掣就搖身一變成為創意發明。雜誌《PopularScience》在2009年選出100大創新發明，Sea-Doo推出的全球首部備有煞掣的GTXLimtediS255水上電單車就榜上有名，正是「小設計大作用」的實例。</p><p>香港水上電單車協會提供一日課程，介紹水上電單車知識，收費約每人$1,000，視乎收生情況，亦可代購水上電單車。<br><br>電話：27998232<br>網址： http://www.hkjsba.org </p></body></html>