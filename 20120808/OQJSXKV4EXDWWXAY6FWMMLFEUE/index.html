<html><header><meta charset="utf-8"><title>熱玩Cool夏：撲通水世界　酷潛珊瑚礁</title></header><body><h1>熱玩Cool夏：撲通水世界　酷潛珊瑚礁</h1><p>日日熱辣辣，真係想跳入大海！香港海岸原來有不少珊瑚，看看旁邊這張暢潛碧海圖，你就知乜事喇！酷熱難擋，係咪想立即起程？咪住，睇埋以下浮潛五問，知多啲，玩專啲，再起程都未遲啫！<br><br>記者：周燕<br>攝影：楊錦文<br>模特兒：Hidy@GME<br>海底圖片由香港潛水訓練學院、潛水歷險會及HidyYu提供</p><p>撲通1問<br>潛水分為邊幾種？</p><p>香港淺水地方有豐富景觀，潛至1至3米深已經可飽覽海洋世界。潛水歷險會創辦人Stephen指，潛水分為浮潛、徒手潛水及水肺潛水。浮潛裝備簡單，只要面鏡、呼吸管、蛙鞋及助浮衣，可輕易浮於水面，即使不諳游水，不經專業訓練，一樣可以玩，唯一係不能潛入水中，想摸吓水底珊瑚都有啲難度。徒手潛水跟浮潛差不多，但只需要面鏡、呼吸管、蛙鞋，勝在不用揹瓶，較為自由，吸啖氣就可撲通潛入水中，所以要熟識水性。水肺潛水呢？不單裝備較多，面鏡、呼吸管、蛙鞋外，還要加上氧氣瓶、潛水衣、呼叫調節器等等，還要考牌㖭。</p><p>撲通2問<br>乜嘢天氣最啱潛？</p><p>潛水教練郭留秀（Karen）表示，陽光充足下，較易看到海底，而早上時間，海面較少船隻，水質清澈，比較適合潛水。通常颱風過後，海底的沙泥都被捲上來，海水較為污濁，這個時間水底能見度比較低。Stephen又說，海水是否清澈，受很多環境因素影響，例如風向、潮汐漲退，「一般來說，潮漲比潮退好，海水較乾淨」，不過天氣變幻莫測，水流暗湧亦會影響水質，所以往往在落水一刻，才知道水底能見度高不高，是否能一覽無遺。</p><p>撲通3問<br>香港邊度最好潛？</p><p>相比外國，香港的水質的確較差，但仍有一些地方適合浮潛，「在香港，近岸的淺水地方都可以看到珊瑚！」潛至1至3米深，已經可以看到不少珊瑚群，「昔日拖網捕魚沒管制，對較深水的海床破壞較大，反而近岸的珊瑚就保育得很好。」</p><p>海下灣──全港最靚</p><p>講到浮潛，海下灣是不二之選！這個位於西貢郊野公園北端的海灣，以水質靚見稱，又有豐富的海洋生物，一直被視為全港最好的海域之一。在海下，可欣賞珊瑚群，現時香港有紀錄的石珊瑚有84種，在海下就可找到64種了，好像多灣角蜂巢珊瑚、紫小星珊瑚、十字牡丹珊瑚及尖邊扁腦珊瑚等。另外，這裏有超過120種珊瑚伴生魚類，還可以找到多種無脊椎動物，好像水母、海膽等。當潮退時，還可在淺灘上看海星，這裏的海洋生物真是豐富到你唔信。</p><p>橋嘴洲──地點方便</p><p>橋嘴洲勝在地點方便，從西貢碼頭出發，20分鐘船程已經到達。橋嘴洲較少出現遊艇等船隻，對於潛水人士來說，比較安全。</p><p>東平洲──最正海藻床</p><p>東平洲位於香港東北部的大鵬灣，有65種石珊瑚，特別在大塘灣及亞媽灣，有超過40個石珊瑚品種，例如尖邊扁腦珊瑚、肉質扁腦珊瑚及紫小星珊瑚。跟海下灣一樣，這裏有多種珊瑚伴生魚類及無脊椎動物。較特別的是，東平洲有繁茂的海藻床，擁有超過65個品種；其中一個叫龍落水的地方，附近的海岸生長了多種褐藻、紅藻及綠藻，稱得上是香港最好的海藻床。連《海底奇兵》中的Mo仔也可在東平洲找到！其實Mo仔原型是克氏雙鋸魚，是小丑魚一種，顏色鮮艷，樣子可愛，安居在海葵之中，輕易逃過捕食者。</p><p>東心淇──完善配套</p><p>東心淇有兩間潛水機構，分別是東心淇水上活動中心及潛水歷險會，在這裏浮潛勝在有支援及冲身配套。從西貢黃石碼頭坐船去東心淇，只需要5分鐘。由於東心淇遠離人煙，水質較佳，同樣看到不少珊瑚和魚類。</p><p>甕缸灣──珊瑚寶庫</p><p>如果你不嫌山長水遠，位於牛尾海沙塘口山西北面的甕缸灣，實在不可錯過。這個海灣雖然細小，但海岸一半地方都滿佈石珊瑚，甚至擁有不少罕有而脆弱的品種，好像呈分支狀的鹿角珊瑚、薔薇珊瑚，所以有人稱甕缸灣為「珊瑚寶庫」。</p><p>撲通４問<br>點樣選購裝備？</p><p>浮潛裝備只要三大法寶—面鏡（約$200）、呼吸管（約$100）和蛙鞋（約$400）便可。最好選用矽膠製品，用耐了不會變硬，比較舒服，有些平價貨色用PVC膠製，用耐了會變硬之餘，又會有臭膠味。</p><p>撲通５問<br>浮潛有無課程？</p><p>坊間常見的潛水課程，多是針對水肺潛水，或者體驗式浮潛課程，徒手潛水課程較少見。水肺潛水要揹氧氣瓶，需要學習如何使用。如只想試試浮潛滋味，一般都會參加體驗式浮潛課程，有齊各種裝備和專人指導，即使不諳水性的朋友，都可一嘗浮潛的樂趣。</p><p>西貢珊瑚礁浮潛一日遊</p><p>收費：每位$450<br>網址： http://www.hkist.com.hk </p><p>PADI體驗呼吸管浮潛</p><p>收費：每位$380<br>網址： http://www.divinghk.com </p></body></html>