<html><header><meta charset="utf-8"><title>中環在線：中環OL齊瘋胸 - 李華華</title></header><body><h1>中環在線：中環OL齊瘋胸 - 李華華</h1><p>呢個星期畢打行樓下一到食晏時間就咿嘩鬼叫，一班中環OL聚晒喺度等班Abercrombie＆Fitch（A＆F）肌肉型男出嚟影相，瘋狂同火熱程度似足伍詠薇見到班港男咁!<br>美國便服品牌A＆F租咗上海灘以前個舖，開咗個樓高三層嘅旗艦店，呢個品牌其中一大賣點就係肌肉型男，雖然呢個星期六先正式開業，但上星期尾開始已經有一大班肌肉型男出嚟做宣傳。</p><p>等一粒鐘睇胸肌</p><p>華華噚日走去湊熱鬧，下午未夠一點已經有班OL企晒喺A＆F門口，等到兩點，約廿位肌肉型男個個赤裸上身，淨係着住紅色短褲走出嚟企喺門口樓梯位置，佢哋吹晒口哨，拍晒手，令到成條街嘅氣氛十分高漲，樓上又有四位肌肉型男企喺窗邊同路人揮手，成個場面只可以用「SoHot」嚟形容!<br>班中環OL見到肌肉型男個個都咁高大靚仔，紛紛拎晒手機、相機出嚟狂影相，當然仲要走埋去影幾張合照啦，嬌小嘅中環儷人企埋去型男身旁只係到心口，個個笑到合不攏咀!<br><br>李華華<br>電郵：mailto:LiWaWa@AppleDaily.com</p></body></html>