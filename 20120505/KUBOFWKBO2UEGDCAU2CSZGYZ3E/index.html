<html><header><meta charset="utf-8"><title>一周兩件：中國稀土現金牛 - 錢雋</title></header><body><h1>一周兩件：中國稀土現金牛 - 錢雋</h1><p>中國稀土（769）PB平過同類一大截，又係現金牛，。中國稀土主打稀土產品及耐火材料產銷，最新NAV2.45元，現價（2.16元）嘅PB，喺一倍樓下，祖國包鋼稀土（滬：600111）PB講緊14倍，其他類近企業，PB都超過1字頭，中國稀土平通街。中國稀土去年底，揸住現金15億銀，又無負債，係超級現金牛，穩陣到痹。而稀土產品物以罕為貴，祖國政府對呢類稀有產品嘅上游供給，又嚴格控制，加埋工業領域應用性廣泛，供應少，需求Keep住大，集團繼續肥仔水。唔好估多，中國稀土2012年度純利係咁意增長20%到6億銀，PE得五倍幾。呢轉博集團升三成到2.8元，PB仲係一倍多少少，PE未上到雙位數，相對同業，集團仲係好平。</p><p>英皇證券炒上落</p><p>英皇證券（717）手頭淨現金近6.4億銀，計計數，即係每股0.25元左右，每股淨現金貼住集團現價（0.295元）亦係另一家現金牛。又集團最新NAV0.47元，現價折讓38%，而息率上到4厘，都有唔錯折讓及息率回報墊底。呢期英皇證券喺0.29元到0.34元打橫行，喺呢個水位炒上落，潛在回報率17%，算唔錯。<br>錢雋</p></body></html>