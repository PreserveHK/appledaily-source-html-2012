<html><header><meta charset="utf-8"><title>有話兒：陳煒小學雞爆Seed挑機</title></header><body><h1>有話兒：陳煒小學雞爆Seed挑機</h1><p>女星求上岸做少奶奶，38歲的96年亞姐冠軍陳煒，明明嫁得營商好老公，食住無憂，卻靜極思動，打針除皺再戰幕前。今年初轉投無綫，欲借大平台過戲癮，往日亞視一姐為求博做無綫視后，甘願放下身段，陳煒自嘲不介意變無綫小學雞，在新環境重新出發，爆Seed（發奮）挑機。撰文：比華利</p><p>誰會愛倒退人生，人人都愛向上爬，「亞視一姐」陳煒自08年嫁給台灣商人顏志行，婚後半退出幕前，兩夫妻移居泰國，她專心做煮飯婆，今年初才回流香港。戲癮大發的陳煒密謀復出，正值無綫花旦陸續離巢北上賺人仔，陳煒今年2月簽了無綫部頭合約，過檔做花旦。合約生效，她即時獲派演重頭劇《金枝慾孽（貳）》，戲份不多正好當熱身。</p><p>加入無綫償宿願</p><p>96年陳煒摘下亞姐冠軍后冠後，便死忠效力亞視，雖然娘家也當她如珠如寶，不停給予機會，但畢竟身處慣性收視低的弱台，就算多努力都白費心機，陳煒深明箇中因由，她靦腆說：「我以前心願係入無綫㗎！」等了多年，終如願以償，對於演藝事業有望進入新階段，她滿懷憧憬。<br>難忘首日返無綫開工，陳煒如同進入大觀園，她自爆瘀事：「最初開工入到嚟迷路，要記者朋友指引。」面對新環境卻不陌生，陳煒遇見不少亞視舊同事，她說：「我成日喺化妝間撞到黃智賢同江美儀，佢哋都好關照我。無綫呢個平台好大，製作好完善，導演監製通通好有效率，因為無綫多劇開，一開劇化妝間就好熱鬧。」</p><p>野心大做場好戲</p><p>無綫近年鬧花旦荒，旗下三、四線的姐仔爭崩頭博上位，外援幫又加入混戰，陳煒日前信心爆棚指要爭視后，殺氣之大易惹是非，她直率說：「邊個唔想攞視后，不過我知道唔係家，我啱啱先加入，我需要時間。無可厚非，呢段時間啱晒timing，但我過去時係冇預計過。」新嚟新豬肉，陳煒堅持晒實力，當實至名歸的視后，她說：「我會做好自己嘢，唔好咁多事，係又好，唔係又好，做人要守本份，多做事，少說話。」<br>陳煒續說：「我入去前都有隱憂，好多疑慮，我會放下身段，畀自己由頭開始，好似『小學雞』咁。入去一個新機構，我會當自己係新人，唔會企硬要做女主角，我只係想爭取有發揮嘅角色，過吓戲癮，做啲好戲畀觀眾睇，乜嘢角色，戲份幾多都唔會斤斤計較。」換句話說，孭飛固然好，但必定不可做二打六。
</p><p>下戰書誓殺花旦</p><p>陳煒並公然向無綫所有女藝人下戰書，視她們全是競爭對手，她說：「我家嘅位置似人哋開跑，我跑跑吓返去起點再重新出發，我叫自己一定要加油，跑番快啲急起直追。」陳煒大讚胡定欣和黃智雯充滿威脅性，她說：「胡定欣能歌擅舞，黃智雯之前喺《缺宅男女》嘅巴辣大肚婆演得入肉，抵死又刻薄。面對佢哋冇得怕，大家年齡層唔一樣，做得藝人就要有信心自己都有吸引力，我希望有機會同佢哋合作擦吓火花。」亞視另一花旦萬綺雯近日已低調簽約無綫，下月便加入，陳煒不擔心成比較對象，她說：「要比喺亞視都比咗，唔使等到家。」服裝、場地：IPOSH</p><p>無飯夫妻靠互信</p><p>陳煒和台灣商人老公顏志行結婚四年，非常恩愛，她過去幾年嫁雞隨雞，隨老公到泰國搞生意兼定居，期間全職煮飯婆貼身照顧夫婿，直至近日她才回流復出。陳煒近日投入無綫拍劇拍攝工作，作息時間不定，一心不能幾用的她表示夫妻這段日子將變無飯夫婦。</p><p>「要變冇得挽救」</p><p>陳煒直言：「我自問兼顧唔到咁多嘢，我每次只可專心做一樣嘢，好彩老公都好多應酬，佢又要周圍飛，唔係成日喺香港，嚟緊我哋會少咗家庭生活。老公好支持我復出，佢畀我好大自由度。」可擔心老公少了家庭溫暖，影響彼此關係？陳煒信心十足說：「我覺得婚姻要用信念維繫，大家已認定對方，一旦要變都冇得挽救，點箍都冇用。」陳煒慶幸科技發達，老公不在身邊時，大家也可以視訊談情。<br>近年不少花旦一窩蜂去生B，陳煒卻無懼做高齡產婦，當決定復出後，她預計未來兩年都會以演藝事業為重，陳煒說：「我哋從來冇生B計劃，邊日老公話想要，我咪配合佢，佢太忙啦，睇佢timetable，但唔知我到時仲生唔生得出㗎！」
</p><p>拿手花膠湯養顏</p><p>婚後由顏師奶重返幕前的陳煒，去年下定決心加入無綫出擊拍劇，現年38歲的她即把自己進行chok變，年初大膽在臉上打了15針除皺，務求以最佳狀態示人。貪靚的她打針打上癮，更自爆近日試打美白針，拒做黃面婆。</p><p>「女人唔補好易老」</p><p>陳煒除注重後天加工扮靚，她也非常重視食療，拍照當天，陳煒坐的士到來，因沒零錢要中途下車跑入海味店買了大包花膠，她說：「我平日如非必要唔食街外嘢，女人唔補好易老，我幾唔得閒都會煲啖靚湯，煲花膠湯簡單又好味。」</p></body></html>