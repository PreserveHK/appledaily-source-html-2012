<html><header><meta charset="utf-8"><title>投資的天空：金融中心笑死人 - 張士佳</title></header><body><h1>投資的天空：金融中心笑死人 - 張士佳</h1><p>不少市民為香港作為國際金融中心而自豪，可惜這地位日漸褪色，為行內人極度詬病的延長交易時間，打擊經紀生計不在話下，昨日有報道講，有經紀收市後要去麻雀館戥腳做兼職，講到呢度，一定有人話要轉型、與時並進等等。<br>破壞行業生態已經夠衰，最弊真係一單「杰」過一單，近年為爭取IPO之王的虛名，令上市公司質素良莠不齊，投資者不幸中伏，還反過頭被指摘無做好功課。投資者未必全無責任，但港交所（388）專業人士繁多，都察覺唔到問題，無理由一般散戶個個都咁專業啩？而最近一單又復牌又停牌的事件簡直貽笑大方，兩個監管機構好似無溝通，讓人家以「國家機密」做擋箭牌復牌，如果間間都係咁，漠視透明度的重要性，基本上香港市場不再值得投資。如果連保障投資者的工作都做不好，實在配不上金融中心的稱號。<br>至於組合方面，中生製藥（1177）前日公佈了中期業績，算是不過不失，昨日的股價亦反映這因素，有人唔滿意而沽貨，因此一度跌6%，不過亦有人覺得都唔差，所以又買返上去平收。即管先當昨日是震倉，如跌穿低位2.67元就要沽出，屬長期指令。<br>與曾卓鋒（寶來證券業務經理）聯合執筆（逢周三、五刊出）<br><br>作者：張士佳、曾卓鋒（寶來證券(香港)業務經理）</p></body></html>