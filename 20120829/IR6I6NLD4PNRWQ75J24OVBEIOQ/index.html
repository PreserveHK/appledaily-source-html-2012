<html><header><meta charset="utf-8"><title>隔牆有耳：政圈新暗號　高官人人「BMW」 - 李八方</title></header><body><h1>隔牆有耳：政圈新暗號　高官人人「BMW」 - 李八方</h1><p>添馬艦政府總部最近流行一個笑話，就係高官人人「BMW」，唔係高官坐名車寶馬，而係有任何錯失醜聞被揭發，人人都賴老婆Blame My Wife。做狼英政府嘅高官，原來唔需要有誠信或者有承擔，最緊要係有個肯同你孭鑊嘅老婆。</p><p>狼英謬波有份</p><p>劏房局長陳謬波將出租劏房嘅責任，推落老婆身上，一味話自己多年前已經退股持有單位嘅公司，又指當年出租板間房，唔係劏房，總之經營劏房呢單嘢與佢無關，BMW得㗎嘞。<br>語言「偽」術道行極高嘅狼振英一樣好BMW，佢最初死口唔認山頂大宅有僭建，爆煲後就透過紅顏知己羅范椒芬傳話，堅持僭建單嘢係佢老婆唐青儀搞出嚟，自己完全唔知情喎。<br>其實BMW嘅，何只狼振英政府？唐唐九龍塘大宅挖深咗個地庫，都話係老婆主意，咁仲唔係BMW？</p></body></html>