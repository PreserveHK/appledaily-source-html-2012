<html><header><meta charset="utf-8"><title>魚樂無窮：唔使咁急跟四叔 - 唐牛</title></header><body><h1>魚樂無窮：唔使咁急跟四叔 - 唐牛</h1><p>業績期快將完結，終於有大孖沙出手增持。噚日SDI資料顯示，恒基地產（012）主席李兆基上星期四入市增持5萬股恒地，平均價47.78元，涉資239萬銀。翻查紀錄，四叔喺恒地今年3月放榜後，都曾經密密增持，但卻出現越買越跌嘅情況，期間最高嘅增持價為45.431元，但最後一次嘅入貨價就得番39.562元，當然，以噚日收市價48.30元計，四叔已經大有斬獲，但散戶未必好似佢咁，有咁多子彈分段吸納，如果戰友信往績，不妨等多陣。<br>港股成交持續低迷，創近一個月低位，認真悶死人，而業績股繼續成為焦點，好似嘉華國際（173）半年多賺6倍，股價即刻抽高一成。其實早前放榜嘅超威動力（951），業績亦唔曳，半年賺4.04億人仔，按年勁增1.2倍，只因之前發咗盈喜，噚日有獲利盤湧現，回落逾半成，收報4.29元，但仍守於5月引伸嘅升軌，可候盈喜前高位4.10元吸納，值博率高。<br>唐牛</p></body></html>