<html><header><meta charset="utf-8"><title>橫行霸道<br>黑幫操控曾禁錮三洋妞</title></header><body><h1>橫行霸道<br>黑幫操控曾禁錮三洋妞</h1><p>《蘋果》上周獲「海鮮的」前成員阿甘（化名）協助，在車廂裝鏡頭，於蘭桂坊截車高峯期不斷兜圈，錄低乘客為截車爭相出價的眾生相。阿甘駕駛的士兜至蘭桂坊，有南亞裔男子出價100元前往灣仔，但該路程實際車資僅約35元。整個測試過程中，跟司機講價幾乎成為中環蒲友的不明文規矩。有洋籍少女挨近司機位車窗，向阿甘講出想到地點後，便直接問「How much you want？」；亦有居於山頂豪宅的洋漢，出價200元到原本毋須跳錶的寓所。當然，部份未能截車市民，發火怒斥「海鮮的」司機：「唔過海就唔好冚旗啦！」阿甘透露，目前活躍蘭桂坊這群「海鮮的」，已有多年「劏遊客」的經驗。「佢哋十年前已活躍尖沙嘴廣東道同港威戲院門外，專門以高價劏遊客。09年尾，三名洋妞喺尖沙嘴搭的士去中環，因為爭拗車費俾司機鎖門禁錮，要電召三個老外嚟救駕，仲大打出手，呢件事正係佢哋所為。」</p><p>每更可搵多千元</p><p>事件曝光後，這群「海鮮的」轉戰山頂纜車站搵食，變得更有組織，亦更加霸道。「佢哋大約有20部的士，帶頭嘅『六哥』有大環山新義安背景，其餘大部份就跟灣仔新義安『雞糠』。呢班人劏客狼死，而且惡到唔畀其他人埋線，郁不郁就響朵或暴力驅趕其他司機。」由於這群「海鮮的」太猖狂，警方始部署放蛇檢控，迫使他們再尋找「後路」。阿甘稱：「佢哋日間仍喺山頂搵食，但稍為收斂；夜後就轉嚟蘭桂坊，呢次無玩壟斷，但搞到所有司機跟風收海鮮價。學佢哋劏客方式，扣除車租油錢，每更比正當司機搵多一千蚊，接近雙倍。」《蘋果》記者</p></body></html>