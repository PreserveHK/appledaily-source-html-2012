<html><header><meta charset="utf-8"><title>兩次截糊<br>夜店老闆楊其龍也中招</title></header><body><h1>兩次截糊<br>夜店老闆楊其龍也中招</h1><p>蘭桂坊「海鮮的」劏客一視同仁，無論老外還是蒲友都中招。著名夜店Dragon-i老闆、份屬「老蘭蒲王」的楊其龍，上月底被拍到於夜店消遣後，打算截的士離開時兩次遭人「截糊」。深深不忿的他，結果主動提出「睇錶再加二百！」才獲司機接載，非常失威。</p><p>惡行影響旅遊業</p><p>的士小巴聯盟主席黎銘洪坦言，對蘭桂坊深宵時分被「海鮮的」壟斷表示關注，「佢哋冚旗鎖門、由乘客自行開價嘅方式，其實仍然係犯法，問題係警方要檢控嘅話必須要放蛇，一般軍裝警無可奈何啫！呢個現象好影響香港旅遊業，我一定向警方建議打擊呢班『海鮮的』。」據現行法例，的士司機不能向乘客濫收車費，違者最高可判罰一萬元及監禁六個月。但業內人士坦言，警方一般只會發出約一千元罰款告票，根本不足以阻嚇業內敗類。這群「海鮮的」掠遊客的惡行，其實不止濫收車費，警方宜應高度關注，「例如話大陸客買咗幾袋名牌，放喺的士尾箱，落車時司機趁亂畀少一袋，事後攞去變賣；亦有司機睇準旅客唔熟悉本地銀紙，明明收咗大額銀紙，就找碎紙畀人，根本係詐騙。」《蘋果》記者</p></body></html>