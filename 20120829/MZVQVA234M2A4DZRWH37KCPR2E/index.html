<html><header><meta charset="utf-8"><title>隔牆有耳：抹黑漫畫露真身　民建聯B隊斷正 - 李八方</title></header><body><h1>隔牆有耳：抹黑漫畫露真身　民建聯B隊斷正 - 李八方</h1><p>有圖有真相！八方唔少好朋友，近期都收到一啲抹黑公民黨嘅漫畫單張，內容來來去去都係針對外傭居港權案件同雙非問題狙擊公民黨，一睇就知係左派政團「愛護香港力量」傑作。八方望望吓，卻發現啲漫畫好面善。咦，點解咁似民建聯自吹自擂嗰本漫畫嘅畫風嘅？<br>八方本住求真精神，攞咗呢啲抹黑漫畫同民建聯嗰本「真誠為香港」四格漫畫小冊子對比。一睇之下，嘩，畫風真係99％相似喎，無論線條同肉色都幾乎一樣，話唔係出自同一個人手筆都冇人信啦。唔睇民建聯個標誌，差啲以為係愛護香港力量嘅出品㖭。</p><p>譚耀宗死口唔認</p><p>民建聯B隊現形，大佬卻死都唔肯同細佬相認。八方噚日向民建聯主席譚耀宗求證，佢話小冊子係總部同事負責製作，佢又點會連插畫係邊個畫都去過問？總之一句到尾「唔清楚」，仲實牙實齒話民建聯同愛護香港力量冇關：「我唔識佢哋啲人，唔知邊個打邊個喎。」<br>學公民黨話齋，公道自在人心。據聞佢哋已經將民建聯嘅小冊子，連同愛護香港力量嘅抹黑單張，一併交咗畀廉署，咪等執法機構查證，邊啲人喺度破壞選舉公平公正囉！<br>mailto:pf_lee@appledaily.com</p></body></html>