<html><header><meta charset="utf-8"><title>schedule排到滿<br>勤力詩上廣州</title></header><body><h1>schedule排到滿<br>勤力詩上廣州</h1><p>倫奧女子場地單車凱林賽銅牌得主李慧詩（Sarah）自月中凱旋後，schedule排到密密麻麻，傳媒爭住同佢做訪問。噚日，佢返港第一次出席商場騷，同場嘅仲有佢母校梁式芝書院嘅學生，搞到Sarah鬼咁開心，不過各項慶祝活動終於告一段落，佢已經返到廣州，今日重投練習。</p><p>接咗廿幾個專訪</p><p>噚日食晏時間，Sarah到咗大角嘴奧海城出騷，分享吓減壓心得，吸引到唔少OL同家庭主婦停低睇。Sarah話晒都係繼「風之后」李麗珊後，第2個土生土長香港人攞到奧運獎牌，自不然有大批傳媒追訪；自從佢今個月14號返到香港後，已經接咗廿幾個訪問，電台、報紙、雜誌乜都有，當然仲有唔少公開活動，簡直同佢練習態度一樣，夠晒勤力。<br>不過Sarah都好識得忙裏偷閒，個幾星期前就同家人去咗馬來西亞旅行，之後仲大讚嗰trip夠晒爽，「我去咗一個小島住咗5日，玩浮潛、騎馬、打golf，然後又食又瞓，行程真係好ok㗎！」<br>Sarah充完電喺22號返港，又要出席中國金牌運動員嘅訪港騷。鬼咁忙，原本約咗同朋友見面食飯，最終都無奈甩底，只可以打電話同朋友say sorry。平時喺內地訓練搞到好少陪屋企人嘅Sarah，今次好好彩，有3晚返到屋企食飯，本身係潮州人嘅佢笑笑口話：「媽咪煮咗我最鍾意嘅韭菜餃、潮州炒麪，仲有煎豆腐，我哋好難得一齊坐低食飯，所以好珍惜呢段時間。」<br></p><p>準備下月初全國賽</p><p>經過一連串活動後，Sarah亦要收拾心情，噚日傍晚已經返到廣州嘅港隊訓練基地，今日正式復操，準備下月初喺山西太原嘅全國錦標賽，希望佢喺凱林賽同爭先賽再贏獎牌為香港爭光。<br></p></body></html>