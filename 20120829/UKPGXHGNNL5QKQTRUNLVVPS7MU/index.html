<html><header><meta charset="utf-8"><title>智取大市：績後股價強小注博利郎 - 晉佳</title></header><body><h1>智取大市：績後股價強小注博利郎 - 晉佳</h1><p>美國QE3睇嚟好事近，不過都撻唔着港股同A股，因QE3一旦出台，反而令中國擔心熱錢會衝擊樓市，又驚刺激新一輪通脹出現，所以即使經濟低迷，內地都唔敢積極放水，增加中央救市嘅難度，A股周一就跌近3年半低位。至於港股，經大半個月整固，近期走勢偏軟，成交亦縮，但暫未觸發急劇跌勢，似乎有一定承接力。除非港股出現急轉直下迹象，否則晉佳繼續睇好後市。<br>市場對中央放水預期減低，未必係壞事，因為阿爺未來可能喺擴大內需、刺激實體經濟同股市交投方面着手，呢方面市場反而冇乜預備，所以隨時會有驚喜。其實近排嘅港股整固期當中，一啲急升後回吐得少嘅股份，證明股價有支持力，如果港股再發力，呢類股份短線可以交出相當唔錯嘅升勢，例如中國利郎（1234）。<br>利郎啱啱公佈今年上半年純利升22%至2.78億元人民幣，每股盈利23.2分；經營現金流達3.32億元人民幣，每股中期息連特別股息19港仙，涉及1.87億元人民幣，噚日除淨。扣除派息因素，淨現金都超過5億元人民幣。雖然平均存貨周轉天數由舊年年底45日升至6月底嘅59日，應收賬周轉天數亦由63日升上76日，但未至於大幅惡化。</p><p>升破6蚊有運行</p><p>賣西裝嘅利郎，下半年通常係旺季，過去兩年盈利都差唔多係上半年嘅兩倍。保守計今年只係上半年嘅1.5倍，每股盈利58分，市盈率就只得8.2倍，係偏低水平。<br>利郎09年上市以嚟業績一直唔錯，但近兩年股價表現每況愈下，由2010年10月高位差唔多14蚊，跌到今年8月最低5蚊樓下，唔見咗6成有多。其中一樣令投資者嫌棄嘅，就係驚內地西裝市場變咗波鞋股嘅惡性競爭環境，亦有投資者憂慮佢嘅產品積壓喺分銷商處，令業績上面嘅收入、存貨以至應收賬水平唔能夠反映實況，所以就算估值幾平、業績幾好，都有人掟貨。<br>晉佳亦認為利郎盤數可能有水份，估值要打折，短線買入切記要控制注碼。不過，利郎業績過後，股價走勢對辦，短線明顯升破6蚊嘅蟹貨阻力區就有運行，上望7蚊，跌穿5.50元止蝕。<br><br>晉佳<br>本欄逢周一、三及五刊出</p></body></html>