<html><header><meta charset="utf-8"><title>蘋機會：淑女版迪士尼手機　偷偷愛米奇</title></header><body><h1>蘋機會：淑女版迪士尼手機　偷偷愛米奇</h1><p>今日三八婦女節，年過廿五都有權收禮物，懶理別人話大唔透，鍾情卡通人物有乜問題？最緊要人老心不老！docomo最新迪士尼互乘手機F-08D，唔玩浮誇花碌碌，米奇Icon低調刻在機身，可愛鼠頭時鐘、壁紙全部藏在介面內，淑女、OL拎出街，都唔怕畀人揶揄扮後生。<br><br>記者：陳國輝<br>攝影：林栢鈞<br>Model：Irene@Zmodel</p><p>花車壁紙Fantasy</p><p>記憶所及，DisneyMobile一向以小朋友為對象，慣性加入繽紛奪目嘅色彩，誇張兼搶眼嘅米奇造型等，感覺恰如穿上一件卡通服飾咁浮誇！不過，F-08D就畀人覺得似「脫毒」一樣，齋睇外表，你未必會察覺，實情由機面以至機背部份，已悄悄混入米奇嘅剪影，尤其Home鍵那鏡面造型，更入型入格，好Fancy。<br>內置分唇如相框、時鐘、鬧鐘、計時器等都融入Disney元素，特別要讚係，F08-D還支援一項「Disney'sElectricalLightParade」，睇落以為係一般Disney花車Wallpaper，點知當你用手指一篤個4.3吋畫面，呢批花車竟然會發出耀眼嘅光芒，就好似晚上睇燈飾咁靚！</p><p>指紋解鎖兼防水</p><p>另一項打破小朋友嘅界限，就係F-08D高規格功能，機背設1,310萬像素鏡頭連閃燈，而隔籬仲有指紋識別器，只需用手指輕輕一掃，就可為手機屏幕解鎖，甚至可Lock實指定相簿，以免遺失手機之後搞到私穩外洩。當然，身為日系機，也配置IPX5/8級國際防水標準，水深1.5米照可影相拍片，對酷愛跌機落廁所嘅失魂女仔，啱晒。</p><p>DisneyMobilebydocomoF-08D</p><p>處理器：OMAP44301.2GHz<br>屏幕：4.3吋HDTFT芒<br>系統：Android2.3<br>體積：129×64×8.8mm<br>重量：約120g<br>記憶體：內置4GB<br>查詢：三禾電氣（23740718）</p></body></html>