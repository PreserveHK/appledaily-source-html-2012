<html><header><meta charset="utf-8"><title>法國新移民 - 左丁山</title></header><body><h1>法國新移民 - 左丁山</h1><p>電器大王M逝世後，子女接班，M公子與M千金秉承傳統，農曆年後邀請傳媒食咖喱，今年選在九龍木球會，左丁山摸錯門，行到覺士道就走入去，原來係入咗九龍草地滾球會，木球會正門位於街尾。記得校友C會長不時叫我地加入滾球會做會員，有得玩（滾球）有得食喎，以前肥佬黎就住在球會對面，如果左丁山又係咁，就一定入會，可惜唔係呢。<br>M公子請客，本應談吓電器市場之事，但最近競選情況激烈，加上有曾特首款待門事件，講講吓就以政治談話為主，想避都避唔甩，最近嘅飯局往往如此，正是你不理政治，政治來找你，無法逃避，好彩仲有人講吓旅行大溪地、巴黎，可以輕鬆好多。大溪地與巴黎都係講法文嘅，社長P話與陶傑同遊巴黎最爽，因為陶傑法文一流，與當地人溝通絕無問題喎！<br>講起法文，好有用㗎。香港依家多咗好多法國人，識流利法文，可有不少機會。「國際先驅論壇報」（二月二十八日）有一篇長文講法國人時興移居香港，2011年在香港居住嘅法國人有10,456人，比2006年增加六成，在中環街頭，到處可以聽到法文。在過往五年間，美國人、英國人、德國人移居香港唔係話冇，只是增長緩慢，唔似得法國人嚟得咁多啫。<br>點解會咁？與紅酒及藝術有關，記者訪問兩位三十歲左右嘅法國新移民，佢地話在法國苦無工作及創業機會，三年前把心一橫，移居香港創辦畫廊與高級紅酒入口，香港冇咗葡萄酒稅及講咗西九文藝區十年之後，法國人認為香港係進入中國市場之跳板，賣紅酒或賣西洋畫給中國富翁，大有前途。<br>香港不少人成日講國際化，有啲空口講白話，反而實實際際撤消葡萄酒稅之後，立即製造咗一個新行業，各國紅酒商人紛紛來港，西九建設，鬧交十年無成，但卻因此而喚起國際注意，香港係一個具有潛質嘅藝術市場。法國人喜歡移港，梗係好事啦，以陶傑嘅定義，凡係法國藝術文化都係好嘅，法國新移民呀，歡迎歡迎。</p></body></html>