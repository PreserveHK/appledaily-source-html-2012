<html><header><meta charset="utf-8"><title>都是那些年：儲彈藥返娛圈廖偉雄燦到底</title></header><body><h1>都是那些年：儲彈藥返娛圈<br>廖偉雄燦到底</h1><p>獲網民封為燦神的廖偉雄，近年主力於內地做有機食品生意，偶爾才回港客串做節目，似對娛圈不再留戀，原來燦哥一直心繫演戲藝術，希望人如其名可以延續燦爛的星途，而他即使做生意都是為復出做準備，雖然沒定下回歸日期，但燦哥化身未來戰士阿諾舒華辛力加，承諾總有一日，Iwillbeback。　撰文：羅美倫</p><p>燦哥近年醉心發展內地有機食品生意，自01年開始已再沒拍劇，只間中在節目中跟觀眾分享人生哲理，當大家以為燦哥不再拍劇時，原來他另有籌謀：「做咁多嘢主要係為藝術，生意只係令我有固定收入，喺無綫日拍夜拍，有次問自己到底喺度做乜，如果再上高一層應該點做？訓練班時老師話藝術來自生活，自己都係將生活帶入戲，但當有錢有名，生活就脫離群眾，感受唔到佢哋，得唔到認同，就要諗點突破自己，做任何嘢都係一個過程，由模仿、改進、創作，最後變成藝術，我最大目標唔係做生意賺錢，我係追求演藝藝術，但要先安頓家人。」</p><p>堅持搞生意</p><p>要重投娛樂圈懷抱，並不是一時三刻的事情，因燦哥做事從不半途而廢，他說：「等公司上埋市啦，我肯定會返娛樂圈，呢兩年應該搞到上市，但上市後都要上咗軌道先。如果我只做藝人，會見少好多人，但家排隊坐車，可以睇到小市民各方面嘅生活，我從冇放棄過演戲㗎。」<br>燦哥先後做過美容直銷、卡拉OK、燒味生意，都經歷失敗，還曾被申請破產，但他堅持繼續從商，其實當年返娛樂圈隨時可撈得好角色，但燦哥不甘於此，始終認為要有突破就要離開娛樂圈。</p><p>唔敢做奸商</p><p>現年55歲的燦哥揚言總有一日會回歸娛樂圈追尋理想，但未必一定做幕前：「唔知幾時㗎，儲咗嘅資料，可以幻化唔同角色，例如寫書、寫劇本、做幕後，都係藝術。」<br>從商吸取人生經歷為演戲，那燦哥有否將演戲經驗放到商界上應用？他笑言：「做生意唔使演戲嘅，做任何嘢都一樣，要老實去做，好多人話商界奸，都真係奸，但我唔識亦唔夠膽，因為身份唔可以，人哋做假蛋發咗又點，到爆煲時就係老實人機會。」<br>燦哥經歷過成功失敗，確實有不少人生哲理，近年他做特輯時總愛分享，網民就將燦哥的人生金句百搭使用，無論網民問甚麼問題，燦哥的警世語錄都可以回答得有紋有路，因而獲封為燦神，問到他知不知自己地位已屬神級？他笑說：「唔知喎，唔係金句，呢啲係生活，要達到理想就必須係咁。」<br>燦哥的人生哲理、金句全來自他的經歷，有時還會跟師傅傾佛偈，他說：「呢個世界其實乜嘢都有，只係你知與唔知，靈界有好多嘢，係你領域唔知。」他認為人不是活在過去，必須想將來，行不通就要轉方法做，並不能放棄：「總之目標已設定，啲方法唔得就轉，只要累積咗經驗就一定得。」</p><p>女兒已出嫁</p><p>現時燦哥的太太除了照顧他，還在馬來西亞有自己的燕窩生意，女兒出嫁了，兒子亦在瑞士的大學完成了酒店管理課程，他可謂無後顧之憂，能專心一意做他的有機食品生意，只要成功將公司上市，燦哥隨時就可回歸娛樂圈。</p></body></html>