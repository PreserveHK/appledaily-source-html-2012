<html><header><meta charset="utf-8"><title>蘋機會：泡菜機襲港　本地4G照上</title></header><body><h1>蘋機會：泡菜機襲港　本地4G照上</h1><p>成為飯後話題嘅4G，八月底再有數記加入戰團，邊個台最抵、收得最好，暫時都係互有輸贏。大局未定，韓流突然襲港，水貨Sales爆料，話新返嘅4G韓機，已打通本港部份4G網絡，插張SIM卡即高速上網，爽呀！<br><br>記者：陳國輝<br>攝影：黃子偉<br>模特兒：Monique@Zmodel</p><p>食齊兩家4G網絡</p><p>現時為本港提供4G網絡嘅電訊商，包括PCCW、One2free、3香港、中移動香港及即將啟動嘅數碼通共五間，採用LTE1800和LTE2600兩種頻譜，但邊種頻譜訊號較強？據專營日韓手機嘅Simon解釋，其實無一定答案，最緊要視乎發射站嘅覆蓋範圍，鋪得靚唔靚而決定，至於所謂LTE1800，就係GSM1800升級版，LTE2600則屬另一個全新發牌嘅4G頻譜；雖然4G韓機未能百分百打通本港所有網絡商，但食齊One2free及數碼通兩家，唔怕得物無所用！<br>至於呢批韓版機則屬於支援LTE1800嗰隻，好老實講，佢同賣緊嘅HTCOneXL比較，其實人家已經打通晒LTE1800和LTE2600，論滲透力肯定更勝一籌，但你亦可以咁睇，因為韓版4G機選擇比較多，除了Samsung、LG以外，更有Sky（即以前Pantech），對於鍾情韓國牌子嘅粉絲，點講都叫多啲款揀。</p><p>韓版機網絡測試</p><p>最平4G唔使$2,700</p><p>除支援LTE1800，呢批韓版機仲有好多熟口熟面嘅款式。例如SamsungE210嘅「真身」，你無睇錯，佢其實係Android機王GSIII，但硬件上佢就將四核降呢為雙核，並追加支援4G制式，可算有辣有唔辣；而另一部Sky820外觀較為普通，並且支援800萬像素鏡頭，但抵讚地方係配置4.7吋巨芒，機價竟不用$2,700，平過晒香港4G手機，認真抵玩！另一方面，好似SamsungE210以及E160，兩者本身內置埋繁體中文介面，安裝外掛程式後更可輸入中文，唔存在語言障礙。</p><p>韓版4G機推介<br>最抵玩Sky820（$2,680）</p><p>配置800萬像素相機及4.7吋巨芒，但價錢只賣$2,680，4G機之中可謂平通街！</p><p>強效能Sky840（$4,580）</p><p>唔只屏幕達到5吋，還提供最新嘅S4雙核處理器及1,300萬像素鏡頭，效能勁。</p><p>巨芒SamsungE160（$4,480）</p><p>即係韓版GalaxyNote，同樣提供黑、白、粉紅三隻色，同時仲支援4G網絡㖭！</p><p>查詢：三禾電氣（23740618）</p></body></html>