<html><header><meta charset="utf-8"><title>田北俊呢次腰骨硬 - 左丁山</title></header><body><h1>田北俊呢次腰骨硬 - 左丁山</h1><p>立法會選舉後，罕有投票嘅朋友講起泛民主派得票多過民建聯、工聯會等，但直選議席就反而少啲，幾乎個個認為公民黨損人不利己，余若薇陳淑莊既然無意做議員（按：甘願排名第二即係有意思退出立法會，否則現任議員點都應該排名第一，又或者係余若薇、陳淑莊同屬一張名單，在港島競選，以示必勝決心。），雖然陳余兩位阿姐點都唔認，可憐李永達陳樹英夫婦就多得余若薇唔少。李永達叫做係做得嘢嘅議員，在房屋方面出力尤多，今次不足一千票落敗，輸咗第九席俾民建聯新人，但同是泛民嘅郭家麒余若薇名單就多出三萬幾張無用選票，幾陰功㗎。大狀還是做番法律專業好，搞政治就唔夠政治智慧，有呢啲咁嘅對手，唔怪得譚耀宗在鏡頭前抹眼淚，歡喜到喊也。<br>沙田選民通報，排第八名入選嘅田北俊（31016票），勝來非僥倖，佢間「萬泰」與鄭家「永泰」在選舉前以三十億元多投得九肚山豪宅用地，自己住在山頂，係億萬大富豪，估唔到呢位貴介公子竟然有無比意志，不停在沙田區拉票，駿景園選民見過佢站在大閘外曬太陽，向出入汽車揮手致意，又有阿婆見到佢站在沙田舊街市外曬太陽，向路人揮手。一位阿婆話：「田少好勤力㗎，一年前已到沙田站崗，我見過佢好多次，人哋話俾我聽佢就係G2000大老闆田北辰嘅哥哥，我最初都唔敢相信，佢真係有福唔享，攞苦嚟辛㗎。我本來有阿伯叫我投陳克勤嘅，但我覺得田少仲勤力過陳克勤，結果投票俾田老闆！」咦咁講法，田少當選，靠自己多過靠人哋配票或西環支持，票票靠揼石仔值得驕傲，正因如此，佢重返立法會，背脊會比以前更硬，不欠任何人一個人情！梁特首想有佢嗰票支持，未必咁易。佢嘅細佬田北辰亦在新界西當選，創下兄弟同是議員嘅歷史，會唔會兄弟同心其利斷金呀？還是好似一位評論員咁講，兩人同枱食飯各自修行，各有各做？五十年代馬場有兩位兄弟騎師，別名「大雞」、「細雞」，評馬人有流傳一時嘅名句，「大細雞有變」，為佢兩兄弟同場而頭痛。田氏兄弟同入立會，幾時合作，幾時有變，要麻煩9月12日晚上入馬場嘅CY嚟估。</p></body></html>