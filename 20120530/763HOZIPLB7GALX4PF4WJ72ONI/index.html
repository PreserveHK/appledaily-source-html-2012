<html><header><meta charset="utf-8"><title>恨有鑽石 - 左丁山</title></header><body><h1>恨有鑽石 - 左丁山</h1><p>倫敦鑽石首飾公司Graff（編號1306）來港上市，屬於名牌之類，與Prada等量齊觀，但聽經紀講，P/E（市盈率）幾高吓，係2011年盈利嘅18至24倍，股價在25至37元之間，呢輪市道唔好，可能以下限價上市。碰啱我地老友公子L係鑽石專家，朋友之中，要買鑽石，黑珍珠慰妻者，或者討好女友者，無不搵佢做盲公竹。呢個世界，有專家就要問專家，唔好聽一啲一知半解之人亂咁噏，譬如講珍珠，我地在佢面前，邊個敢話識嘢。<br>公子L話Graff賺錢講設計，自己買石，轉手賺幾個巴仙，但經名師設計，利用碎石造一件首飾出嚟，毛利率甚高，但P/E值唔值18倍，要搵財務工程師估值至得！以佢保守性格計，買粒石擺落保險箱，感覺上就好過買張公仔紙（股票）嘞！<br>買張紙，譬如一千股，可以話自己擁有鑽石首飾股喎，買粒石，買唔起嘅啫。公子L話目前鑽石市場，以每粒計，以二卡至五卡嘅最為市道暢旺，有買有賣，價錢呢？大約一卡要一百大蚊啦，兩卡就要兩百零，五卡要五百零，買一粒放在口袋裏，唔會有人發覺。公子L話：「我地去到比利時傾生意，猶太人最懂鑽石，猶太商人成日取笑我地亞洲人鍾意黃金為避難用，佢地話喎，黃金咁鬼重，二百安士黃金重到拎唔起，走難時好唔方便，但身上戴幾粒鑽石同樣走難，就輕鬆得多喎！」<br>話雖如此，仍有考究，東方人走難經驗不比猶太人少，走難之時，財不可露眼；若有三四両黃金，出貨比較容易，攞番啲散紙可維持生活一段時間，但一粒鑽石價值高昂，大難臨頭之時，似乎幾難搵到買家啫。<br>前些時倫敦失竊之黃鑽石因要美國GIA鑑定而曝光，為何賊人不在黑市市場賣去，偏要搞到咁麻煩？公子L話：「今時唔同往日，四十年前，行家牙齒當金使，大家講個信字，石到就付鈔。現在呀，冇張GIA證書證明鑽石級數，休想拿到一分一毫，故此GIA成為無上權威，中國亦有驗證機構，發達到唔恨！」</p></body></html>