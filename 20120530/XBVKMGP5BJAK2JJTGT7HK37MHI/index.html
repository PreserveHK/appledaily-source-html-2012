<html><header><meta charset="utf-8"><title>隨時候命　記者聚腳點</title></header><body><h1>隨時候命　記者聚腳點</h1><p>【本報訊】在中式舞廳打滾的舞小姐，向來都必須擁有「三得」看家本領，就是「跳得、劈得、talk得」，因為很大多數客人都會與小姐跳舞，有些就喜歡一邊飲酒，一邊傾計。</p><p>江湖人愛擺和頭舞</p><p>舞廳不似日式夜總會，小姐並非靠出街賺錢，而是靠客情，當然也有些小姐與客人相熟後相約出街，不過平時主要是靠賺票錢，而且這裏的客人真的喜歡跳舞，唔識跳舞就好難撈。有舞小姐甚至一晚可以劈十桶啤酒，咪話唔驚人。<br>當年舞廳不但是江湖人尋開心的地方，還會在舞廳擺和頭舞，社團高層都喜歡在舞廳講數。<br>不過，通常雙方都已經私下傾掂數，見面之後都係做場戲畀手下睇吓，他們仍會象徵式對罵、掟杯，算係擺吓氣勢，大班同小姐就扮驚，跟住好快雙方就劈酒、跳舞兼友誼萬歲。<br>其實掟爛吓杯、碟、甚至反枱，都一早講定計埋入成本，就同結婚擺酒一樣，事先已經列入清單。<br>另外一個舞廳佳話，六、七十年代，由於沒有手提電話及call機，報館要通知在外的記者採訪新聞十分不便，特別是晚上很多店舖也關門。於是晚間有些記者會聚集於兩、三家舞廳，報館一旦得悉新聞發生，就會致電舞廳通知有關記者去採訪。</p></body></html>