<html><header><meta charset="utf-8"><title>隔牆有耳：分析豬狼概念股　企啱邊　有錢贏 - 李八方</title></header><body><h1>隔牆有耳：分析豬狼概念股　企啱邊　有錢贏 - 李八方</h1><p>豬狼泥漿摔角打到成個特區政界七國咁亂，唔止影響政商界押注，連股市亦受波及。有財經界老友提點八方，嚟緊嗰幾星期要緊貼政情，事關選戰風雲同大市掛鈎，尤其係豬、狼系相關股份，少一陣都會走寶。<br>單睇上星期五、即係2月17日嘅股市走勢，八方都發現財經界老友所言有啲料到。舉個例吖，當唐英年同老婆喺上星期四合力上演卸責爛騷後，翌日股市全面反映唐豬勢危、狼人隨時冷手執個熱煎堆嘅景象，事關狼振英金主陳啟宗嘅恒隆系股份，全線爆升，恒隆地產升幅達3.652%，唔止跑贏升1.01%嘅恒指，喺地產股中亦好標青。羅康瑞嘅瑞安房地產亦升1.361%，絕對唔失禮。</p><p>傳中央屠狼　恒隆系受壓</p><p>反觀當日豬系股份就唔多掂，唐營競選辦副秘書長劉鳴煒所屬嘅華人置業原地踏步，跟唔上地產股升勢；競選辦主席寶Baby嘅東亞銀行仲逆市下跌，同唐英年選情一樣令投資者損手。<br>睇番過去幾個月，豬、狼系股價確實同選情掛鈎。舊年底市場傳出中央屠狼訊息後，恒隆系兩隻股份持續受壓，狼英民望攀升後先再拾級而上；到狼英爆出西九利益申報醜聞，恒隆系股價又相應受壓，真係好鬼應景。<br>財經老友溫馨提示：留意豬狼系股份異動，可能對特首選戰嘅後市有啟示。八方唔知今日開市後，唐系股份會唔會大插水，但勸投資者三思後動，事關睇錯大市企錯邊，後果好嚴重㗎。<br><br>mailto:pf_lee@appledaily.com</p></body></html>