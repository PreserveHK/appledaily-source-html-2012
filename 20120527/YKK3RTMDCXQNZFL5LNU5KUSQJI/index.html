<html><header><meta charset="utf-8"><title>大酒店 - 陳也</title></header><body><h1>大酒店 - 陳也</h1><p>電影裏的黃金花大酒店套餐，對香港老餅的吸引力近乎零。<br>山長水遠去印度大西北食塵，別講笑，當香港後花園東莞番禺珠長三角死嘅咩。香港老人問題比英格蘭嚴峻得多，英倫老柴浩浩蕩蕩，揮刀斷水，到Jaipur闖蕩揭開老年新一頁。我們香港這些，喔，我要說的是未來的自己，養老妙想天開除了離島頂籠都是寶島，遠些少的泰國都覺得不可倚靠。去到印度？旅行無妨，落腳肯定渣都無剩，Jaipur的名勝那麼美，可是，叫香港老餅去哪裏執中藥調理，閃了腰找誰去推拿，膝蓋痛莫非要像戲中老虔婆，去印度換骱？打死都唔制。<br>東風輸給西風，輸在人生終點線前，認命吧。本地老人家寧願相信梁振英上台出手會比六千元更闊，日後去禮賓府嘈幾句，生果金就會加十倍。老人家愈睇梁振英愈似自己個仔，羅范就愈來愈像當家的媳婦，放心晒。老人萬一在印度那邊出事，搵民建聯都幫唔到手嘛。過時過節，蛇齋餅粽能DHL直送？別妄想了。投票當日，慣了專車接送的黃金花族，看完這齣戲，欣然確認，香港老人過得比前殖民宗主國的更好，回歸萬歲，祖國千歲，老人百歲，抬入「大酒店」前，有西環照住，exotic到爆。</p></body></html>