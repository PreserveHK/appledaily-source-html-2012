<html><header><meta charset="utf-8"><title>審批阻新人 - 左丁山</title></header><body><h1>審批阻新人 - 左丁山</h1><p>資深教育記者來電講教科書，佢話每年暑假都係報導消委會指責教科書價格、教育局批評書商壟斷，已經有十幾年，甚感厭倦。講得耐，寫得多，佢發覺書商數目日漸減少，舊人愈來愈少，不見新人入行，於是知道呢行唔係咁易食茶飯，起碼組織團隊寫書，送往教育局審批呢樣嘢，已經令不少人卻步，因為計唔掂數，萬一唔批，便血本無歸，風險極大。如此審批制度，當然有利舊人，有利背景雄厚、資本充足嘅書商，愈舊愈大愈着數。資深記者經多年採訪而了解嘅道理，大富翁施永青一早就識，所以佢從來唔大力反對政府加強監管地產代理政策，佢嘅金句就係：「監管愈多，中原愈壯大。」唔信？以前代理多到數唔晒，大廈看更都可以叫熟人睇樓，自從有咗地產代理考試及發牌制度，地產代理監管局監控代理，可隨時檢控違規代理之後，代理公司逐漸為兩大集團控制，就係中原利嘉閣與美聯香港置業，連到中原創辦人王文彥自己出去搞長安地產、怡居地產，都冇乜氣勢，叫做有幾間舖而已。<br>監管愈多，市場參與者愈少，此乃不易道理，不過官僚稱之為市場扭曲，市場壟斷，殊不知官僚自己就係市場壟斷之源，官員隻手負責扭曲市場，其中道理好簡單啫，監管規矩愈來愈多，大大推高交易費用，中小企難以應付，賺唔到錢，咪索性離場，俾大企業玩晒囉，好似地產代理業咁，剩番中原美聯兩大集團，試問競爭法於佢地有何傷害？<br>教育局干預書價多年不果，又話引入電子書，首先撥款五千萬元引誘NGO開發電子書，但以配對方式進行，NGO要有四百萬先至可以向政府申請四百萬，合共八百萬元用嚟開發電子書，他日賣電子書要以限定價格發售，賺錢毫無把握，如果你係NGO董事，你制唔制？據左丁山所知，一間機構嘅管理人員已拒絕邀請。「電子學習聯盟」呢個專業團體發現，逾七成五學校無WiFi上網，只得17%學生一人一電腦，55%學校電腦已安裝超過五年，out晒咯，點搞電子書教學呀？點解教育局唔撥款改善學校電腦設施？唉，已經要撥五億三千萬去搞國民教育，孫公搵到五千萬搞電子書，已算政府俾面佢老人家㗎嘞！</p></body></html>