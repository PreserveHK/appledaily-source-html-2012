<html><header><meta charset="utf-8"><title>影錯相難證明　多硬食罰款</title></header><body><h1>影錯相難證明　多硬食罰款</h1><p>【本報訊】警方新式偵速攝影機功能未完全妥善調校即用作執法，有律師指，若司機懷疑枉付罰款，須有專家證明儀器在該次執法過程中出錯，否則成功翻案機會不大，加上警方沒有在本年初即時公開快相機有問題，現時超速罰單上訴期已過，更加無法翻案。</p><p>上庭費用高罰款額百倍</p><p>大律師陸偉雄指，若司機堅信沒有超速，可向警方提出覆核並在法庭申辯，但司機繳付超速罰款後，要求法庭翻案成功機會甚低，「要搵專家證明影你快相嗰次有錯，你又無得驗部機，張告票都係罰你幾百蚊，上庭費用隨時高100倍，唔值得咁做」。<br>汽車交通運輸業總工會的士分會主任杜燊棠指，近期接獲的士司機反映，警方轉用新式快相機較容易被攝快相，「不過司機都冇得嘈，根本冇可能證明到部機錯，惟有硬食罰款」。的士小巴權益關注大聯盟主席黎銘洪稱，超速罰款上訴費時失事，若非所扣分數會引致停牌，司機罕有上訴。<br>黎銘洪續稱，司機為保生計，即使明知儀器出錯被寃枉，也寧付罰款，他批評當局未盡責確保儀器準確無誤，又不公開快相機有問題是「屈機」，「有幾多個林建岳可以有錢打官司平反呢？司機要搵食真係冇本事上訴翻案，被屈都無辦法」。</p></body></html>