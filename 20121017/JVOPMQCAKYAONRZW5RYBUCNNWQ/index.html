<html><header><meta charset="utf-8"><title>發夢都想擺脫中共　網民公投撐港獨</title></header><body><h1>發夢都想擺脫中共　網民公投撐港獨</h1><p>遙遠而親切嘅蘇格蘭弟兄，將會喺兩年後舉行一次歷史性嘅獨立公投，全民表決呢個風笛之邦嘅命運。極目望，困惑而徬徨。喺1997年6月30日晚上，添馬艦風笛聲中告別英國、回歸中國嘅香港，到底幾時可以自決小島嘅命運呢？<br>蘇格蘭獨立公投觸發起一班港英餘孽嘅愁思，網上社交平台又再捲起新一輪「港獨」公投運動。喺facebook，有人發動虛擬公投，提出一個問題：「假如聯合國以第1516號決議案，讓香港人可以重新自決香港的政治前景，你會選出？」四個選擇，包括維持現狀、香港獨立、回歸英國、中華民國（台灣）接管。</p><p>寧做二等公民</p><p>一如所料，互聯網確係充斥住顛覆祖國嘅憤青。截至噚日下晝為止，最多人投嘅係「香港獨立，成立香港民主共和國」，以877票一枝獨秀，票數多過梁振英。第二選擇係「回歸英國」（200票），呢班刁民居然寧願做番殖民地二等公民，都唔肯維持現狀（103票），歸順團結、無私嘅人民政府。<br>曾幾何時係古老王國嘅蘇格蘭，人口只得500萬，仲少過香港，居然學人爭取自行制訂外交同國防政策嘅權力。中共應該盡快出手鬥垮鬥臭佢哋個公投運動，試問若然班格仔人民都可以獨立自主，人心未回歸嘅香港點會唔有樣學樣？ <br>不過講真，阿爺係唔使驚嘅，呢一切都係流於吹水發夢階段，就如一位網民話齋，香港人自己都唔團結，學乜嘢歐洲人搞獨立：「身處中國南方嘅香港人，有乜嘢？淨係立會選舉叫你香港人盡投泛民都做唔到呀。」<br>吳爽</p><p>香港前景公投暫時結果</p><p>　</p><p>　</p></body></html>