<html><header><meta charset="utf-8"><title>香香遲到　裝V作勢堵采妮</title></header><body><h1>香香遲到　裝V作勢堵采妮</h1><p>人氣高登女神岑麗香近日密集式亮相活動，前晚與90年代玉女掌門人楊采妮在西九龍出席護膚品酒會，香香姍姍來遲，壓軸氣勢先贏楊采妮，香香身穿貼身低胸裝，楊采妮則斜肩高衩晒腿，青春性感氣場輕易就將前輩擊倒。</p><p>岑麗香人氣爆燈，成活動寵兒，昨日她在金鐘出席活動，談到將奪台慶飛躍女演員獎，她大感愕然並謂看好苟芸慧得獎。前晚香香則在西九龍ICC出席護膚品酒會，與90年代女神楊采妮同場，香香氣勢居然更勁，緊身低V裝谷行S身形，撼低高衩的楊采妮。香香遲到近一小時壓軸現身，笑瞇瞇的她否認扮大牌：「喺後台等，問係咪做訪問先，開心嚟同大家傾偈，冇扮大牌。」</p><p>拆解諸葛鬆踭</p><p>問香香日前行騷時被諸葛紫岐批踭？她說：「唔覺，我哋條裙deep V，太多嘢顧。」她謂所有模特兒都企得很近，她又反問記者有否批踭相，因她不懂看中文，談到被拍到縮在諸葛身後，她說：「衫性感，下身透視，鍾意遮多啲，自己有少少緊張，縮咗少少。」諸葛身材不好而鬆踭？香香讚諸葛身材靚兼好人：「大家喺溫哥華返，同同鄉傾偈好舒服，佢嚟香港耐過我，畀貼士我，話文化唔同，但慢慢慣。」<br>楊采妮謂活動主題是笑容，她讚香香與Cara G.笑得靚。陳小春謂當年梁詠琪與鄭伊健拍拖時，向梁詠琪打招呼卻遭漠視，問楊采妮會否覺得好友梁詠琪寸？她說：「唔覺，佢喺我哋眼中好陽光，佢望唔到、走漏眼，見到一定會打招呼。」</p><p>采妮常穿泳衣</p><p>日前楊采妮在微博晒親吻海豚的泳衣照，她謂常穿泳衣，不覺性感，愛到世界各地尋海豚，相片是與朋友們到大溪地所拍。<br>同場的Cara G.婚期定於明年3月30日，在泰國華欣舉行，她表示想辦小型婚禮，但家族大，預算請百名賓客。她笑說計劃混亂，現只訂了場地及自己設計的婚紗草圖，但就不會穿比堅尼及潛水行禮。<br>採訪：林嘉慈、李珮洳<br>攝影：陳順禎</p></body></html>