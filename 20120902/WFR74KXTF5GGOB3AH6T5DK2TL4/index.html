<html><header><meta charset="utf-8"><title>有話兒：江美儀倒貼打工</title></header><body><h1>有話兒：江美儀倒貼打工</h1><p>訪問最緊要有問必答，直腸直肚的江美儀不止肯答，還肯爆料，由亞視跳槽到無綫，人望高處，打工仔當然望薪酬倍增，誰不知過去三年，江美儀都捱低薪，人工僅及亞視一半，幸得男友吳君祥倒貼。　撰文：比華利</p><p>無綫近年向亞視招兵買馬，花旦小生，甚至綠葉王統統有殺錯冇放過，江美儀也於09年過檔無綫，過去三年一劇接一劇，火速洗底變「無記女」。從弱台走到強台，以為收入倍增，江美儀卻爆料指現在人工僅及亞視一半，一切只是表面風光。<br>娛圈打滾已15年的江美儀見盡新人輩出，她慨嘆現今藝人難撈，她日前在中環接受專訪時說：「家唱片唔賣碟，電影唔好收，新人唔易做，人工奀支出大，好多新人唔係有屋企支持，真係唔知點捱落去。家入行真係搵唔到錢，我喺無綫嘅人工都唔及以前亞視一半。」</p><p>靠積蓄過活</p><p>江美儀過檔無綫人工竟少過亞視，她心直口快說：「我過嚟預咗人工低，決定咗做就冇得怨，睇錢真係唔好入嚟，我諗無綫人工高，要數只有佘詩曼同林峯。」江美儀當年選擇跳槽無綫，明白有得必有失，她說：「我想要一個咁嘅平台，畀到好角色我發揮。」江美儀慶幸工作多年有積蓄，有財力支撐在無綫圓夢，問到男友吳君祥可有倒貼？江美儀得戚說：「梗係有，唔係點解同佢拍拖。」<br>性格樂天知命的江美儀，對任何決定都無怨無悔，她說：「開心一日得一日，我就算都係一陣間，我喪食一餐，又或者打電話同助手呻吓，好快就冇事。同嬲會好易攰，人都快老啲，我希望輸出多啲正能量畀身邊人。」</p><p>恨螢幕斷背</p><p>過檔無綫，江美儀喜歡這大家庭，她說：「嚟咗呢邊競爭大，推動咗我嘅動力，我喺呢度從來唔同人爭，可能冇殺傷力，同事間相處好融洽。」江美儀入職後，接劇不計較戲份輕重，成功洗走亞視底，她說：「嚟得就唔想hea住做，不過近排幾部劇嘅角色都比較複雜，要我花較多精神去揣摩角色。」<br>眾多角色中，江美儀最恨演女同性戀者，想跟誰來個螢幕斷背？她說：「桂綸鎂啦，佢咁鬼靚。我諗電視尺度好難，希望有機會喺電影發揮。」會接受兩女親嘴嗎？江美儀抵死說：「男對手都咀過啦，有乜驚？咀嗰個係角色，唔係江美儀嘛，我又唔過電，因為我真係好鍾意男人。」</p><p>七年不癢</p><p>江美儀和吳君如胞弟吳君祥的名字黐實七年，情侶關係仍未突破為夫妻，本月中41歲的江美儀不急於做吳太，她說：「你叫我吳太，我唔會介意，但千祈咪叫我祥嫂，因為男友都唔認係祥哥。」<br>江美儀非常享受跟吳君祥的同居關係，不怕面臨七年之癢，她邊搽潤手霜邊抵死說：「唔痕，乾（指玉手）啫，名份嘅嘢，要咗都會變，男女相愛最緊要享受過程，彼此對一世係一門好大嘅學問。如果我有80歲命，人生都行咗一半，大家唔啱就唔可以勉強，人生冇時間可以浪費。」</p><p>姿整男友</p><p>吳君祥的優點缺點，江美儀照單全收，她說：「我畀佢80分，因為佢比我姿整同貪靚，成日慢吞吞要扣分，佢又經常chok爆，次次出街都要我等番佢半粒鐘先出得門口。」江美儀已很包容男友，但論EQ她仍甘拜下風，江美儀說：「佢真係好好脾氣，我哋相處好少嗌交，都點到即止，嗌交好傷感情。」</p></body></html>