<html><header><meta charset="utf-8"><title>Paul：朱茵好大食</title></header><body><h1>Paul：朱茵好大食</h1><p>圈中金童玉女黃貫中（Paul）與朱茵拍拖14年驚爆懷龍B，全城送上祝福，Paul爆朱茵有喜三個月才發現懷孕，而且變得好大食：「佢每個鐘頭都要食！」搖滾狂人阿Paul變身廿四孝老公，每日為大食女神做阿四速遞食物。</p><p>黃貫中因為女友朱茵是虔誠教徒，聲稱堅守婚前禁慾教規，令Paul「忍」足14年，前日朱茵突然在微博上載一張她與Paul赤裸相擁親密照，公佈懷孕喜訊，到晚上兩人由吉隆坡返港，落機後二人十指緊扣甜蜜再宣佈喜訊。前晚見朱茵開始現孕味，腹部微隆且現妊娠谷奶徵兆，但她之前竟然不察覺已懷孕三個月，Paul的爸爸獲悉即將抱孫，笑到見牙唔見眼致電準新抱朱茵，叮囑她：「家乜都唔好理，專心安胎，有乜嘢唔明、唔識，隨便開聲問我。」</p><p>「有咗三個月先發現」</p><p>商台主持查小欣昨日在節目上爆料，指她前晚已打電話祝賀阿Paul，查小欣說：「當朱茵話畀阿Paul聽喺屋企驗到有BB嘅時候，就好開心咁喊住同佢講話：你就快做爸爸啦，阿Paul先呆咗幾秒，跟住就好開心咁同朱茵擁抱，佢話今次係意外懷孕，朱茵都算烏龍啦，有咗三個月先發現，咁可能佢陀BB陀得好舒服，冇暈、冇嘔、又冇乜肥到，阿Paul先至話連肚都未見。不過朱茵就變得好大食，每個鐘頭都要食嘢，阿Paul話佢今日要食雞就一定要食到雞，第二日就話要食羊，日日都唔同口味，阿Paul話淨係為朱茵撲嘢食都疲於奔命，但佢好開心咁話，佢以前一直咁樣服侍朱茵，所以完全冇問題。<br>「阿Paul又提到佢本來今年有大搞作，不過龍B嘅突然降臨，令到佢陣腳大亂，不過工作計劃依然會照舊，BB應該會喺年尾出世，到時佢同朱茵就會結婚，不過唔會鋪張，只會請親戚同好朋友食餐飯。我諗朱茵收到最好嘅賀禮，都係梁振英喝停啲雙非孕婦嚟香港，等佢撲床位唔使咁辛苦。臨收線前，朱茵同阿Paul託我多謝大家對佢哋嘅祝福。」<br>阿Paul與朱茵未婚懷孕喜訊保密工夫做到足，事前沒有親自通知其餘兩位Beyond成員黃家強和葉世榮，家強前晚近11時兩度在微博留言：「好高興呀，恭喜恭喜！」、「聽到你們的喜訊，太令人雀躍了，恭喜恭喜！」家強昨日接受本報記者電話訪問時開心說：「真係好開心，等咗好耐，以後大家可以講湊仔經。」Paul有沒有致電報喜？家強說：「我喺微博睇到，即刻留言恭喜佢哋，微博太方便喇，而且冇可能逐個通知。」對於朱茵違反自己承諾未婚懷孕，家強笑笑口說：「有BB係開心事。」葉世榮也在微博道賀：「真替他們高興，祝福兩人永遠幸福快樂，寶寶健康聰明，yeah！」</p><p>教徒未婚懷孕惹爭議</p><p>曾揚言因宗教信仰而婚前禁慾的朱茵和阿Paul，在網上掀起不少爭拗，有教徒表示朱茵做壞見證，更有網民嘲笑她是聖母單性繁殖。<br>前晚Paul與朱茵離開機場乘七人車返九龍城寓所，保安Stanleyteam以另一部七人車護送大肚朱茵，當車輛慢駛至機場隧道內的彎位時，保安的七人車突然急煞停攔截尾隨的九部採訪車，幾乎撞車釀成意外，有記者報警。<br>採訪：山葵、李志明
</p></body></html>