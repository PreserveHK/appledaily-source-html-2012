<html><header><meta charset="utf-8"><title>被爆運毒碌假卡Santino：唔知點回應</title></header><body><h1>被爆運毒碌假卡<br>Santino：唔知點回應</h1><p>【盛女大追捕之越揭越臭】節目《盛女愛作戰》成為全城焦點，兩性關係導師Santino繼被指做過男公關後，前晚上電台做嘉賓再被狙擊，前拍檔Norris再爆料指他曾涉及運毒及用假信用卡，愈爆愈多，今次Santino都唔知點收科！</p><p>前晚Santino到灣仔接受網上電台訪問，曾跟他合作開班教媾女的拍檔Norris，繼爆Santino曾做男公關後，又即場致電爆料：「佢仲喺澳洲用假信用卡同運過毒，如果佢記唔起，我有聲帶提佢。」Santino聞言即黑面兼表現不安。Norris再爆Santino曾「穿櫃桶底」偷2,000元，已進入法律程序，不便多談。<br>對於Norris指他收12,000元陪女過澳門，Santino反駁：「知我出身嘅人都知我唔會用12,000蚊賣身，我只係同家嘅女友去過澳門，冇收錢。」</p><p>有40性伴</p><p>被踢爆06年結婚，09年離婚，又指前妻大他20年，Santino澄清前妻只大他兩年，最大的女友也只大他九年。談到性經驗時，他說：「少於40至50個，大概40個啦，但每個都要識兩至三個星期先可以有關係，我唔鍾意一夜情，家都仲有同嗰啲人聯絡，但已冇做（愛）。」<br>Santino前年在一電台節目中自爆同時間最多有四個半女友，半個女友的意思是對方都有男朋友。而因同車而與Santino傳緋聞的趙碩之亦踩多腳致電電台，指當日只當Santino是司機，但Santino反寸她說不知誰是趙碩之。</p><p>傷心哭泣</p><p>事後Santino對被指他做男公關及運毒、用假卡，回應似有點心虛：「我唔知點回應，總之我冇講過，唔知有乜聲帶，如果有，唔知佢點整出嚟。」昨日亦有人向報章兜售相關的錄音帶，Santino昨日在電話中說：「我唔怕，我自己冇講過乜嘢，唔排除Norris斷章取義，佢講啲嘢全部係唱我，假嘅！去年我哋拆夥，可能撬走佢啲學生。」會否控告Norris？他嗚咽表示不懂法律，不想做傷害對方的事。採訪：黃曉妍、李志明<br>攝影：黃文偉<br><br>若讀者知道五位盛女的底細，歡迎電郵至mailto:adent@appledaily.com報料。<br></p></body></html>