<html><header><meta charset="utf-8"><title>私駕路2：Abarth蠍子×拉利　爆飛</title></header><body><h1>私駕路2：Abarth蠍子×拉利　爆飛</h1><p>睇完隔籬咁靚嘅Fiat 500，咪以為只識得玩特別版，搭住Abarth一樣有高性能。好似早排震撼車壇嘅Abarth 695 Tributo Ferrari咁，居然塞咗法拉利副F1波箱入去，仲要勁谷上180匹，小可愛即時變辣椒仔。記者：徐影龍　攝影：林栢鈞</p><p>極速達225km/h</p><p>由Abarth宣佈着手搞呢架Abarth 695 Tributo Ferrari起，已令車迷緊貼關注。無他嘅，Abarth出名改Fiat落場砌車，改裝技術令人放心，今次仲要引入法拉利F430 Scuderia元素入去，例如裝配F1波箱、車身採用專屬黃色、貼上Scuderia銀灰間條拉花等，加埋Abarth一堆「蠍子」補品，好似Brembo M4x36/40制動卡鉗、17吋205/40 ZR17跑胎等，仲要換埋電腦同懸掛，令到一向溫馴嘅Fiat 500，變成極速達225km/h嘅辣跑。歐洲推出時首批只得紅色棍波版，隨後代理亦算快手，引入五速+/-波嘅黃色版到港，設備及性能完全一樣，而且+/-波保留到玩味之餘，喺香港路窄車多燈位多情況，揸起會舒服好多。可能你會話花80萬，買架Fiat 500好貴；若然調轉諗，80萬買架法拉利同罕有度，係咪吸引好多呢？</p><p>蠍子王賽車有個性</p><p>這次跟法拉利互乘，可謂Abarth近年最震撼的作品，其實Abarth改裝Fiat已有60年，創辦人Carlo Abarth本身亦好傳奇。他創立蠍子為記嘅品牌後，早於1952年着手改裝Fiat車種，而且生產埋自己品牌嘅氣喉同波箱。當年已可跟同場嘅保時捷、法拉利等爭勝，都咪話唔犀利。改裝方向以量產車為主，而且正值二次大戰後經濟蕭條、平價車Fiat乘時興起，花費不多但性能卻可大幅提升，令到Abarth甚受車迷歡迎。到今天，廠方已跟Fiat合併，成為旗下賽車改裝部門，不停推出各式改裝補品及特別版車款。</p><p>Abarth 695 Tributo Ferrari<br>引擎：1,368cc直四Turbo<br>馬力：180bhp/5,500rpm<br>扭力：250Nm/3,000rpm<br>傳動：五速+/-波箱<br>售價：$799,888起<br>查詢：太古汽車<br><br>（2921 9999）</p><p>車迷有Say</p><p>狂改60年</p></body></html>