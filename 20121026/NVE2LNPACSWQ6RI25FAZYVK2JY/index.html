<html><header><meta charset="utf-8"><title>蘋機會：搞鬼Gadget　蛇鑽耳窿</title></header><body><h1>蘋機會：搞鬼Gadget　蛇鑽耳窿</h1><p>近年哈佬喂已是年度最潮節日，個個悉心妝扮務求成為最矚目猛鬼。外表夠「猛」之餘，身邊Gadget當然亦要襯番，其中英國品牌Quarkie推出的嚇鬼耳筒，戴上後猶如青蛇由耳窿鑽出，造型絕對驚嚇。記者：韓繼聰　攝影：劉永發　模特兒：Cherry</p><p>嚇鬼兼靚聲</p><p>Quarkie是一個英國音響品牌，雖然唔算出名，但這一系列嚇鬼耳筒絕對吸盡眼球。除了蛇眼貓眼呢啲碎料外，最驚嚇莫過於毒蛇及變色龍造型，戴上耳後好似有條蛇喺你耳孔鑽出來一樣，都咪話唔恐怖。雖然外形咁爆，但唔好以為它齋玩款，這個耳筒系列設有獨家13.5mm鋁音圈及釹磁鐵驅動單元，標榜高靈敏、低失真、勁低頻，具有英國錄音監聽級音質，認真嚇得又聽得。</p><p>支持本土最潮機貼</p><p>iPhone 5推出咗一排，但配件裝飾始終未算多，機套機貼選擇有限。本地品牌Ultra Case一向玩新奇抵死設計，來到哈佬喂當然有新款推出，雖然都是玩南瓜、巫婆、科學怪人等大路嘢，但造型幾靚，質素亦相當好，保護心愛iPhone 5之餘又可應應節，最緊要是支持本地創作嘛！</p><p>捉鬼Game死隊</p><p>哈佬喂可以扮鬼，同時亦可以捉鬼，來自日本嘅射鬼機，骷髏頭骨會射出鬼魂光影，兼不停轉動，你就要用槍射死佢哋攞分，同小朋友一齊玩啱晒。若嫌太低智，就可以玩吓十月頭先出嘅《Biohazard 6》，隻Game咁長有排玩，唔少機迷都應該未爆機，哈佬喂唔出街玩，留家殺喪屍一樣有氣氛。</p><p>可愛Qee變斷頭USB</p><p>可愛熊仔可以有幾搞鬼？玩開Crossover嘅Qee今次就與Choicee聯乘出USB，一套六款，有南瓜人、木乃伊、骷髏骨等造型，可愛詭異兼備，當然唔少得一隻限量隱藏特別版，想儲齊就要慢慢抽。最正係USB位藏於頸位，想用就要幫Qee「斷頭」，好兇殘呀！</p><p>查詢：<br>（a）ECT 3188 0767<br>（b）香港．設計廊 2584 4146<br>（c）JC Shop 3102 2783</p><p>應節Apps推介</p><p>《Halloween Pumpkin Carver》<br>呢個App可以自己雕南瓜做南瓜燈，想整乜嘢樣都得，可以Save起亦可即時Share俾朋友，哈佬喂Send隻俾人，當應吓節囉！Android（免費）</p><p>《Zombies Run》<br>呢個App將遊戲結合真實跑步，跑得多，收集嘅物品越多，亦要透過跑步完成任務，跑嘅時候聽自己聽開嘅音樂之餘，更有喪屍叫聲，十足俾喪屍追一樣，小心嚇親！iOS/Android  收費：US$7.99</p></body></html>