<html><header><meta charset="utf-8"><title>蘋機會：AMP內配電子分音　初燒慳成萬</title></header><body><h1>蘋機會：AMP內配電子分音　初燒慳成萬</h1><p>常言道，越發燒嘅音響，器材分工會越仔細，但ONKYO最新擴音機偏偏反其道，少有地內置屬發燒級玩意嘅電子分音器，唔只令「初級發燒」玩家節省五位數金錢，還可品嚐出更遼闊、更清晰嘅高低音域，二合一都有好嘢！<br>記者：陳國輝<br>攝影：譚盈傑<br>模特兒：Jancy@Zmodel.com</p><p>分隔高低頻更清晰</p><p>傳統上，擴音機只係負責協調多聲道喇叭、控制各組端子以及播放器嘅大腦，今次踩過界撈埋電子式分音，強攻音樂，喺擴音機當中實屬罕見。而所謂電子分音（DigitalCrossoverProcessingNetwork），意思係透過電子元件將一段完整嘅聲音訊號，選擇性地切割出嚟；又或者簡單啲講，即係把高、中、低音頻清楚分辨咁解。</p><p>音響專家Jason話，NR3010內置兩路式（高和低）電子分音器，另提供手動調校功能，無論你鍾情於各方平衡，抑或高頻效果，全程都由自己決定！電子分音仲有一個好處，能降低雜訊噪音，提升各音頻清晰度，令高中低音也具備更深層次感。</p><p>9.2聲道睇《功夫熊貓2》</p><p>除咗呢樣發燒級玩意，NR3010嘅「主業」似乎都喺影音方面。佢特別支援250W功率的9.2聲道輸出，可謂玩盡環迴效果，甚至追過埋Blu-ray所提供嘅7.1聲道。現場試播《功夫熊貓2》其中一幕師徒大戰，從筷子產生嘅不同程度撞擊聲，以及從四方八面移動嘅方向感，真係覺得好好Feel，非常逼真！另外，NR3010仲提供九組HDMIin及兩組HDMIout，當然，仲唔少得呢期流行嘅網絡電台功能。以一部發燒級擴音機嚟計，唔使兩萬銀埋單，總算唔錯啦！</p><p>潮興9.2聲道</p><p>PioneerVSX-922-K（$5,600）<br>能模擬9.2環迴效果嘅選擇認真唔多，仲要六千銀有找，睇怕只有呢部Pioneer做到。更吸引係內置AirPlay功能，拎住部iPhone就可以無線播歌。<br><br>查詢：HDLife（23042104）</p><p>ONKYOPR-SC5509（$16,380）<br>睇價位也估到，佢屬於發燒級擴音機，特點係具備三組獨立環牛設計，能分別處理電源、視頻以及音頻，好處係能減低干擾，滿足發燒友要求。<br><br>查詢：新成田影音（24810768）</p></body></html>