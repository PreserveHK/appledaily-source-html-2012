<html><header><meta charset="utf-8"><title>九龍塘<br>港男谷肌變山寨A＆F</title></header><body><h1>九龍塘<br>港男谷肌變山寨A＆F</h1><p>早排A&amp;F肌男大軍殺到香港，100排人肉朱古力搞到成班港女發晒癲，排住隊去中環朝聖仔，估唔到前日港版A&amp;F就喺九龍塘出現，不過就鬼影都冇隻圍觀，原來佢哋喺度幫無綫收費台拍嘢，包括有下個月就做羅樂林女婿嘅港男陳志健（Otto）、白健恩、「翻版王貽興」李偉健同功夫新星阿銘。</p><p>雄風乍現</p><p>四個麻甩佬喺條街度剝晒衫，着住紅短褲踢拖，明玩山寨版A&amp;F，紋身男Otto搽完太陽油又狂噴水，仲特登行埋去女工作人員面前擺chok甫，下個月就娶羅苡之嘅佢，都唔識避忌吓，完全唔怕未來老婆呷醋。<br>至於功夫新星阿銘就最識搶鏡，佢嗰排腹肌同胸肌唔止夠晒澎湃，連紅褲仔下嘅雄風都凸出過人，佢仲爬埋上有成六、七呎高嘅石壆擺甫士，其他港男惟有甘拜下風啦。<br>採訪、攝影：羅德光、吳耀輝</p></body></html>