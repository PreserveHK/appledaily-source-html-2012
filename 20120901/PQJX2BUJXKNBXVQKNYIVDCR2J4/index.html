<html><header><meta charset="utf-8"><title>私駕路：城城賽車勇奪亞軍　想個仔一齊玩</title></header><body><h1>私駕路：城城賽車勇奪亞軍　想個仔一齊玩</h1><p>要數娛樂圈愛車藝人，天王郭富城必入三甲，他不但購入多部名車，十多年前更開始接觸賽車，做個真正車手。在舞台表演永遠追求完美的他，對賽車同樣落足十成功力，今次參加Audi R8 LMS盃內蒙站，城城更在第六回合勇奪非專業車手組亞軍。成績相當不俗，但他自言與賽車相逢恨晚，甚至話將來有小朋友，希望他十幾歲就能玩賽車。　記者、攝影：悠樂長</p><p>訓練班買第一部二手車</p><p>談「郭富城與汽車」，實在有太多想問，例如坊間盛傳擁有無數靚車的他，將愛車存放在一個車庫中，並有專人啟動引擎保養、悉心打理！亦有傳Aaron通常只喜歡揸某一部車，與朋友去打邊爐等等。不過，由於Aaron身份關係，不便直接談及汽車品牌，所以今次都係談賽車吧。一講賽車他即滔滔不絕，「我跟好多男士一樣，受到汽車卡通片的影響，令我由細到大都喜歡玩車。」而Aaron人生第一部汽車，就是他在無綫訓練班的年代，因住家和公司路途遙遠，便隨便買一架二手車代步，到底係咩車他都不願一提，只說：「內裏有曱甴，都不知從哪裏走出來！」城城曾經認為賽車是遙不可及的事，但越遙遠他越想接近。自從96年鄰近香港的珠海賽車場啟用後，已有經濟能力的他便踏出賽車第一步，學習方程式賽車。</p><p>升級參與大馬力賽事</p><p>Aaron參與賽車起步較遲，忙碌的演藝事業更令他分身不暇去練習。「眼見很多職業車手如舒密加，從六歲、八歲便接觸高卡車，從小訓練賽道上駕駛的觸覺。相反，我們在賽車歷程上已經少了一個層次。」不過，他的賽車經驗卻一次又一次提升，由近年以雷諾Clio出戰，到今次駕駛大馬力的Audi R8，無疑是對他駕駛技術的升級戰。「平時喺街上揸車覺得自己已經好快，搬到賽道上更將部車推至極限，但再睇埋職業車手嘅數據，佢哋入彎時可以將車速再推得更高，完全是技術的分野。」<br>除了技術，職業車手在行車時微細的「第六感」，好似今次Audi R8 LMS盃，均是廠方提供同級車種，也是同樣的工程團隊，不同的就只有車手透過中控台上各項微調，例如ABS、懸掛系統等。Aaron猜測當日同場的李英健，可能是將ABS完全關閉，全靠自己靈敏的腳感控制制動效果。說到此，Aaron即刻不忿地回憶上一站（珠海）的意外，「上次原本是想將ABS調細些少，但由於扭錯了左右輪胎嘅平衡，一踩Brake就失控，未能完成賽事。」所以今次內蒙站他給自己的目標就是「起碼要完成賽事！」目標未免太低吧？結果兩個回合的賽事，城城在第六回合的非專業車手組別勇奪亞軍呢！</p><p>因好友意外怕電單車</p><p>話說Aaron演藝事業重要一步，源於在台灣拍攝了一個電單車廣告，也算是與車有緣。不過，喜歡車喜歡速度感的他，自廣告後二十多年來好像與電單車再扯不上關係，原因？「其實一直以來我都覺得電單車好危險，一旦發生意外就好易嚴重受傷。特別是多年前我好朋友兼排舞老師Sunny Wong，因為駕駛電單車發生交通意外，嚴重受傷入院，親眼睇住佢喺醫院傷到吐血，加深我對電單車覺得危險嘅概念。」<br>Aaron的賽車事業未達巔峯，不少車手都會將自己未能達成的願望，轉移到下一代身上。Aaron亦不例外，他說假若將來有小朋友，都希望他能在十多歲時接受賽車訓練，而大前提是小朋友自己對汽車抱着同樣的興趣。果然是典型的愛車之人！</p><p>Audi R8 LMS Cup</p><p>網址： http://www.audir8lmscup.com/cn </p></body></html>