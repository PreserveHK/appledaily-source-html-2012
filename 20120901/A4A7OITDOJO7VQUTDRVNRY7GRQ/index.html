<html><header><meta charset="utf-8"><title>有話兒：何嘉麗拒絕廢噏</title></header><body><h1>有話兒：何嘉麗拒絕廢噏</h1><p>小神仙終於再次落入凡間了。曾主持港台《三個小神仙》的80年代當紅DJ何嘉麗，下周一將重返大氣電波為港台主持新節目《Call Me GaGa》。雖然嘉嘉封咪多年，但20年公關經驗將其口齒磨練得更伶俐。提到當年她毅然離開DJ界，她笑言是因為聽到某DJ主持節目時的一輪廢噏，令她害怕有一日會步其後塵，所以立即遞信辭職。撰文：戴彩煥</p><p>體育界有位何嘉麗，演藝界也有兩位何嘉麗，一個是在《義不容情》中飾演黃日華妹妹的無綫藝員；另一位，是跟鄭丹瑞和林珊珊主持《三個小神仙》的何嘉麗。82年加盟港台的嘉嘉，當年DJ事業發展一帆風順，又做歌手又做電視主持，歌視播三棲。只是，嘉嘉92年當打之際，突然向港台辭職轉投公關行業，出乎全人類意料之外。</p><p>擘大口冇嘢講</p><p>「當年離開同港台冇唔開心，只係做節目時開始發覺自己擘大口唔知講乜，同理聽嚟聽去又係嗰啲歌，某日聽完某DJ 喺節目廢噏之後，加速我離開嘅決心，佢話：『其實呢你知道啦，呢個世界嘅嘢冇嘅……』完全冇內容，我心諗死啦！如果有一日我變成咁，真係接受唔到，所以我決定就算唔係唔做都要停一停！」嘉嘉偶然獲悉中電請公關，於是寫求職信，開始了公關生涯：「初時有啲唔習慣，有同事會走埋嚟搵你影相，但漸漸發覺喺工作上反而仲方便，同事間溝通容易咗。」嘉嘉先後在中電、證監會和九巴任職。</p><p>最愛我行我素</p><p>當了20年公關的嘉嘉，本計劃月前辭去九巴企業傳訊部經理後退休享受人生，結果經不起港台三寸不爛之舌，重返娘家重操故業。嘉嘉表示：「我今年51歲，因為5字，我就諗應該做的乜呢？我喺九巴其實可以一路做到65歲，除非犯刑事，但係咪咁一路做落去？我真係諗住退休，同埋想喺宗教方面再做多少少嘢。麥潤壽走咗之後，港台有搵我，但我未ready。今次再傾覺得自己幾ready。雖然相隔20年，電台科技亦進步咗好多，但我OK適應到，初時好驚唔熟，但學咗幾次之後，家個panel同我好似鐵甲奇俠咁，一坐埋去已經合而為一。」嘉嘉不論做歌手或做DJ也是我行我素，工作以外不喜歡與歌手或唱片公司打交道，頂多出席唱片公司每年安排的大堆頭飯局：「我做完節目就走，好少同電台啲人一齊玩。有一排我成日播郭富城啲歌，但我同佢完全冇私交，同唱片公司又唔friend，同佢哋出去食飯我又唔舒服。」</p><p>讚林珊珊可愛</p><p>唔出聲的嘉嘉，予人又cool又寸的感覺，但她本人卻毫不察覺：「試過有人同我講早晨，我跟住問佢：『做乜咁好同我講早晨呀？』諗番上嚟，點解自己嗰時咁衰嘅？」那些年，外界總喜歡將她與同期出道的珊珊作比較，二人之間有沒有明爭暗鬥？嘉嘉說： 「我係戇居居嘅人，唔係好sense到呢啲嘢，珊珊好識做人，個人可愛啲，樣又可愛啲，唔似我，一唔高興就黑面。」有否考慮三個小神仙重組？嘉嘉說：「可能3個月後我會俾人炒，衰咗點算？逐步嚟啦！」</p><p>染髮比喻婚姻</p><p>當年DJ兼任歌手出唱片風氣十分盛行，嘉嘉曾推出唱片，首張大碟更撮合了她與導演區丁平（毛舜筠現任丈夫）的一段情，嘉嘉說：「佢係我朋友嘅朋友，我出唱片同朋友呻唔鍾意唱片公司啲嘢，太肉酸，好行貨，封套一個大頭就算。佢（區丁平）幫我做免費美術指導，當時佢同張叔平已經好紅，咁跟住總有分手嘅時候，之後我梗係有拖拍啦，唔好以為我冇人吼！」</p><p>不強求結婚</p><p>到今日嘉嘉仍是單身，究竟有沒有想過結婚生仔？嘉嘉表示：「你睇我啲白頭髮就知，到家都堅持唔染，染頭髮一染開就要染，我咪好唔得閒？結婚睇落係好圓滿，但背後可能千瘡百孔，要好努力維持，所以有啲嘢我會做，但有啲嘢唔係時候我唔會夾硬嚟。」</p></body></html>