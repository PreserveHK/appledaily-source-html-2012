<html><header><meta charset="utf-8"><title>蘋機會：SONY最強NEX　大一碼　快半拍</title></header><body><h1>蘋機會：SONY最強NEX　大一碼　快半拍</h1><p>女生玩相機，越來越專業，連體形輕細嘅M4/3，也幾乎成為隨身利器！但講到快門及鏡頭質素，始終難敵「大機」。近日，SONY正式宣佈旗下最強武器NEX-7登場，體積雖比上代稍大，然而手感勁好Feel，加埋拍住大機嘅快門同對焦反應，絕對比同級對手快半拍！<br><br>記者：陳國輝<br>攝影：伍慶泉<br>Model：Clarisse＠Zmodel</p><p>機能拍住大機</p><p>NEX-7除咗採用2,430萬像素APS-C感光元件，機身握手位更緊貼手心位置，加上採用真皮物料，仲可以防跣兼防手汗，感覺勁似玩大機！但最方便攝影師，係NEX-7比上一代機頂多咗兩組轉盤，加埋機背總共有三組，如你經常會調校光圈值、曝光補償又或者感光度等，家就唔使篤入Menu慢慢選擇，只要將佢設定為轉盤Shortcut，就可以扭兩扭，然後立即按下Shutter拍攝。<br>習慣用大型單反DC，實在頂唔順細機嗰種慢半拍速度！NEX-7對焦同埋快門反應，亦有大型單反嗰種連㩒幾下，而又唔使停頓嘅快感，用嚟捕捉瞬間影像，絕對交足貨！</p><p>追加熱靴及觀景器</p><p>除咗大型單反嗰份快感，值得一提係追加咗幾項新功能。最令專業拍友流晒口水，肯定係新增熱靴位，亦即提供內置閃燈之餘，仲可以插埋外置閃燈，拍出如Studio打燈的效果；另外，機身左上角還追加92萬像素電子觀景器，質素就好似平日用肉眼對焦咁真實，如果要Upgrade自己做番個專業拍友，無理由唔用囉！</p><p>真機實試<br>10fps爽到跳起</p><p>以最大光圈值f/3.5、每秒10張的速度拍攝Model跳起動作，唔單止無出現鬆郁濛現象，連冷衫上嘅細紋都清晰見到，勁Sharp！</p><p>ISO1600依然滑</p><p>NEX-7支援ISO100-16000，儘管用上ISO1600，但臉上毛孔依然白淨滑溜，連攝影師都大讚。</p><p>SONYNEX-7</p><p>解像度：2,430萬像素<br>鏡頭接環：SONYE接環<br>感光度：ISO100-16000<br>屏幕：3吋<br>查詢：SONYHK（23452966）</p></body></html>