<html><header><meta charset="utf-8"><title>要古蹟唔講錢 - 左丁山</title></header><body><h1>要古蹟唔講錢 - 左丁山</h1><p>NOW電視訪問發展局局長林鄭月娥，有談及古蹟文物保護。香港今天有甚麼古蹟文物的話，多屬私人擁有，例如有所謂一級歷史古蹟建築，多數係世家後人嘅，最近嘅例子就係山頂道何東花園。<br>姑勿論古物諮詢委員會用甚麼理由將何東花園列為一級古蹟，林鄭局長對記者盡量不提嘅一件事就係呢類「古蹟」究竟對政府（即納稅人公帑）會產生甚麼代價。經濟學有所謂effectivedemand（有效需求）概念，任何需求一旦加上一個價錢牌，需求會立即下降。舉一個簡單例子，試吓問一位小六學生：「馳名雞尾包你要食幾多個？」小學生可能會答：「三至四個得唔得呀！」再問：「唔係免費嘅噃，一個雞尾包要賣四蚊！」小六學生可能答：「一個算嘞。」如果去到十蚊一個，小學生食唔起，寧願改吃其他。通常一個人荷包裏有錢，需求就會大一啲。置地廣場一間名店有靚手袋陳列，投資銀行女強人一睇就鍾意，想話買番一個，行入去一問，每個要十九萬元，女強人立即走番出嚟，佢嘅年薪大約係六百萬元（未計年尾花紅），要買都買得起嘅，但用咗近四成月薪去買一個手袋？女強人對左丁山講：「我仲未神經失常。」對佢嚟講，佢有強烈名牌靚手袋需求，但知道價錢之後，已失去「有效需求」。（後記：女強人有啲不忿，一個星期後再去名店望一望，手袋已經唔見咗，走入名店詐帝問女店員要買一個，女店員話：三件現貨已被內地女士買走晒！）</p><p>講番保育古蹟，林鄭局長講社會上未有一致意見要使用公帑從業主手上買入私家大屋當古蹟咁保育。咁咪係囉，政府都唔願意出錢，叫私人業主自動放棄發展重建所謂古蹟嘅權利呀？咪開玩笑。一位測量界人士對左丁山講過，山頂何東花園因位置優越，地皮面積大，後有密林山坡，前望香港仔，座北向南，在山頂區絕無僅有，要估值相當困難，以重建價值計，起碼值六七十億元，特區政府根本難以用納稅人嘅錢買入嚟做保護古蹟，如有幾十億元可以亂咁使，用嚟重建廣華醫院，對市民更有大貢獻啦！哦，唔畀錢而叫人地自動犧牲呢，與強搶民產有何分別？林鄭局長講嘅，只係古蹟需求，完全唔提對古蹟嘅有效需求，醒目到震。</p></body></html>