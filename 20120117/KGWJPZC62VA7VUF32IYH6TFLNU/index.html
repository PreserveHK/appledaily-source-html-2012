<html><header><meta charset="utf-8"><title>郭羨妮逼老公入產房睇住自己生</title></header><body><h1>郭羨妮逼老公入產房<br>睇住自己生</h1><p>郭羨妮與內地武指朱少杰婚後不足一年，便宣佈懷有龍B。昨日郭羨妮在旺角出席活動時，大爆老公是緊張大師，笑言擔心將來女兒似媽咪多人追，嚴管要大學畢業後才能拍拖，打算剖腹生產的她，又謂要老公陪入產房，懶理老公怕血。</p><p>將榮升做龍媽的郭羨妮，昨日在旺角新世紀廣場出席活動，分享對子女的期望，並即場向陳敏兒偷師湊仔經。穿上紫藍色鬆身裙的郭羨妮堅持穿上三吋高踭鞋，她笑言沒有知會老公：「對鞋係platform底，工作時候先着，始終貪靚。」</p><p>拒做星媽</p><p>現懷有四個多月身孕的郭羨妮，表示已重了十多磅，她說：「變化好大，未知仔定女，我就冇所謂，但老公就好鍾意女。不過我哋都擔心，如果生女將來大咗會有好多人追，老公話明起碼要大學畢業先可以拍拖。」<br>郭羨妮對小朋友沒有太多要求，還堅拒子女做明星，她說：「我好簡單，只想佢開心健康咁成長。盡量唔畀佢入行，做平凡人有平凡人嘅開心。以前會諗點將小朋友培養成材，但家覺得做人唔使有太大壓力，開心、舒服就得，做一個好人已經足夠。」</p><p>已訂床位</p><p>早前郭羨妮自爆懷孕期間脾氣暴躁，幸得老公體諒，現在已回復溫柔一面，問到有否打老公發洩？她笑說：「我要打，佢一定畀我打㗎，我仲叫佢一定要陪我入產房生仔，最初老公都擔心，但我安慰佢，到時咪望住我個樣囉。」她已訂好床位，準備開刀生BB，問是否已開始學習湊BB？她說：「冇咁快，想享受吓懷孕過程先，因為拍戲時學咗好多湊B技巧。」她透露將去北京陪老公過年。<br>採訪：卓寶花　攝影：黃偉雄</p></body></html>