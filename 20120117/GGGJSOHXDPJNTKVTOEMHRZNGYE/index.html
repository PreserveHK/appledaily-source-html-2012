<html><header><meta charset="utf-8"><title>兩個夠晒數Kelly照超聲波「小龍包樣似蝦餃仔」</title></header><body><h1>兩個夠晒數<br>Kelly照超聲波「小龍包樣似蝦餃仔」</h1><p>陳慧琳（Kelly）前晚到灣仔出席新戲首映，現時她懷有逾6個月大的「小龍包」，肚大如籮。昨日Kelly接受電台訪問時透露早前為小龍包照4D超聲波，看到他貌似蝦餃仔，也有小蝦餃的下巴，Kelly坦言兩個仔夠晒數，不會再追。</p><p>古天樂、陳慧琳、吳君如、甄子丹、黃百鳴、熊黛林（Lynn）和鄭中基等主演的賀歲片《八星抱喜》，前晚在灣仔會展舉行首映禮，其中陀着逾6個月大「小龍包」的Kelly，腹大便便撐場。她穿上紅色低胸娃娃裝兼手挽銀色小手袋，由古仔全程貼身照顧，扶上扶落。</p><p>「佢係宇宙大王」</p><p>記者大讚Kelly悉心打扮夠搶眼，她笑說：「係呀，唔扮就會似孕婦。」見她只穿約吋半高的高踭鞋，Kelly解釋因肚大得很快，因此不可再穿高踭鞋，古仔在旁說：「我一直都扶住佢，幫佢拎嘢，睇埋佢個袋仔有乜嘢。」Kelly即大方表示袋中有個小鳳梨酥，她笑說：「我一陣會入場睇戲，咁我怕睇睇吓肚餓，所以要帶定嘢食。」她又透露小龍包相當活躍，特別是睡前更加狂踢，她笑言：「佢真係宇宙大王。」由於肚子長大得很快，因此未知能否演出黃偉文下月的作品演唱會。<br>此外，Kelly昨日接受商台電話訪問，她透露預產期為4月，現在尚未改名，她說：「姓劉再改單字好難，改到『劉連』或『劉濃』就唔好。」Kelly表示之前為小龍包照4D超聲波：「佢個樣都似蝦餃仔（劉昇），有個mini蝦蛟下巴，蝦餃仔見我大肚，我都有解釋話佢都係喺個肚出嚟，佢聽完就趴喺我肚度扮出世。」一心想追女的Kelly坦言有兩個仔已滿足，決定不會再追。</p><p>城嫂等拉頭馬</p><p>前晚首映上，城嫂Lynn被問到郭富城有意改愛駒名字叫「愛的呼喚」，她即大讚夠經典，記者笑言若改為類似「愛Lynn」又如何？她即甜笑說：「唔好，叫番AaronKwok。」會否夾錢跟城城一起買馬做馬主？Lynn說：「唔會，佢都搞咗好耐先買到隻馬，不過都想等佢一齊拉頭馬，如果真係有咁嘅機會，我唔介意幫佢影相。」<br>採訪、攝影：譚倩宜</p></body></html>