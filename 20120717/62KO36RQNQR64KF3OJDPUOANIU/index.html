<html><header><meta charset="utf-8"><title>重遊西班牙　老公黐到實GiGi肚凸現孕味</title></header><body><h1>重遊西班牙　老公黐到實<br>GiGi肚凸現孕味</h1><p>梁詠琪（GiGi）去年和西班牙籍丈夫Sergio閃婚，開展一段中西情緣。GiGi早前孖住老公遊西班牙拍MV、影相，她昨晚穿上窄裙在中環出席活動時，肚皮微凸，又不時拎手袋遮掩，惹來大肚疑雲，但GiGi否認有喜，更坦言要和老公環遊世界才生BB。</p><p>梁詠琪早前和西班牙籍丈夫Sergio重遊求婚地，介紹西班牙名勝、拍攝新歌MV，又為西班牙皮具品牌Loewe拍攝新手袋宣傳照。GiGi昨晚在中環為Loewe宣傳，但不見老公，GiGi穿上藍白色連身裙，窄裙下肚皮微凸，她拎住桃紅色手袋，不時遮遮掩掩，但依然穿上三吋高跟鞋。</p><p>「仲想環遊世界」</p><p>GiGi大力否認有喜：「哎吔，就係着咗高跟鞋，所以冇呀，冇呀！冇呀！真係冇呀！我食咗番茄麪咋，同埋條裙窄，唔係有喜呀。」她謂之前去西班牙拍旅遊特輯，非常辛苦，她說：「因為每日成40度，一日要走一個城市，好似跑通告咁，好彩有老公做翻譯咋，佢真係goodjob。」老公一齊去，豈非可以密密造人？她說：「唔係有好消息呀，呢兩個月要做國語碟，唔得閒，老公仲想同我環遊世界，所以今次一定要一齊，話爭取時間見面喎。」
</p><p>日日見住心甜</p><p>GiGi甜笑表示日日見住老公，不用心掛掛。問她老爺奶奶有沒有催生BB，GiGi說：「老公啲兄弟姐妹都生晒，佢又最細，所以唔急。」她更指老爺奶奶都有幫手拍MV，但最終只有老公可以有三秒出鏡。<br>同場廖創興銀行新抱周瑋瑩也有捧場，她指暑期忙於湊小孩：「我同老公都係比較嚴格嘅人，好少出街，佢哋平時都有學音樂、跳舞、運動，暑期會去吓旅行，等老公話事。」任司儀的楊洛婷就自爆為穿皮裙，自行加墊升cup。<br>採訪：盧妹<br>攝影：黃文偉</p></body></html>