<html><header><meta charset="utf-8"><title>踎低起身掩護　有組織偷手機套<br>四少女鏡頭前高買</title></header><body><h1>踎低起身掩護　有組織偷手機套<br>四少女鏡頭前高買</h1><p>【本報訊】四名偷竊少女組，日前到深水埗西九龍中心商場一手機用品攤檔，在多部閉路電視鏡頭前，踎低、起身兼扮梳頭，試圖引開女店員注意，分頭掠去6個共值400多元的手機套。店主事後報警並嘆謂︰「年紀細細已經咁有組織犯案，希望佢哋誠心改過！」並指只要她們肯道歉及賠償，他不作追究。<br><br>記者︰林浚川</p><p>現場為欽州街西九龍中心商場1樓的手機用品攤檔，設有多個防盜鏡頭，但攤檔轉角位盲點太多，售貨員無法一眼關七。<br>偷竊實錄片段約7分鐘長，本月18日下午3時許，四名10餘歲少女在攤檔內裝模作樣扮揀選手機套，四人分成兩組，動作多多踎低起身扮梳頭，輪流引開女店員Joey，又帶着Joey在檔口前遊花園，拿着貨物問長問短。</p><p>得手後無逃去  伺機再犯</p><p>偷竊少女組犯案手法極純熟，趁同黨引開女店員，以身體遮掩施展無影手，一至兩秒內便將手機套放入身旁同黨手袋內。<br>當女店員出現，少女又裝作若無其事，繼續在檔口前團團轉，七嘴八舌裝揀選貨物；其後有同黨引開女店員，一名四眼少女無懼面容曝光，上前正面向着閉路電視鏡頭單擋，兩名女同黨即在四眼少女身後有所動作。<br>偷竊少女組得手後沒有即時逃走，逗留現場近4分鐘，其間有男顧客上前購物，女店員忙於招待，不排除女小偷企圖伺機再次犯案，但最終不果離去。<br>稍後Joey發現6個共值400元手機套失竊，晚上通知店主Kenneth報警，而店主其後將閉路電視拍得的偷竊片段放上網追緝小偷四人組。<br>店主Kenneth稱︰「西九龍中心經常有人偷嘢，賊人越來越猖狂。」他希望涉案少女知道紙不包住火，只要她們肯道歉賠償，他不作追究，「手機套都唔值錢嘅，但偷嘢始終唔啱，希望佢哋誠心改過。」</p></body></html>