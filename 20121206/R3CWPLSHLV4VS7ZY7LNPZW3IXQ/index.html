<html><header><meta charset="utf-8"><title>好不主席：民主建制派 - 盧先亞</title></header><body><h1>好不主席：民主建制派 - 盧先亞</h1><p>從上星期開始，每天都是陰霾密佈，還有連綿寒雨，惱人得很，加上已然鬱悶的僭建風波，確實難過。不知道要折騰到甚麼時候，小島的天空才會放晴，也讓我們能夠好好舒一口氣。當然，這個時刻和CY再三所說的「適當時候以適當方式解答」，完全扯不上關係。如果我們領教了這麼多的謊言誑語，還對他的「交代」有所期盼，民眾水平若此，中央大可放心早日普選。<br>然而，還是有批不分青紅的黨羽，為他獻計籌謀，或不過就是串演假戲。前晚CY就應約出席建制派議員的例行聚會，並藉詞向他們討教（我看討饒才是），如何向社會作一個總結交代徵詢意見。一番議論過後，就有以下提案（其實唔使與會都可想而知）：包括召開記者會、前往立法會解畫或落區向市民解釋。而CY會後表示樂意採取「任何」方式去解決剩餘的僭建問題，「盡快」向社會作「詳盡」、「一次過」的總結和交代。<br>根據他的一貫語言偽術分析，「任何」只係泛指以上三種不痛不癢的方式之一，而唔會有腳痛、自行請辭或其他同具承擔的選項。「盡快」的時間觀念可由他當年購入赤柱舊居已發現僭建物，不過就足足拖咗20年至2000年遷出仍未處理，大概可理解。「詳盡」的意思就是自己知之甚「詳」，供詞卻不實不「盡」。至於「一次過」，基本上和「第一次」的應用雷同，即係從來都唔止「一次」囉！而最終特首辦採納了，在本月17日前，CY會到立法會就僭建事件進行答問，計起上嚟，雖然都仲要等多個幾星期，總算「拖」快咗。</p><p>呢頭叫上街　嗰頭拒彈劾</p><p>另邊廂，建制派亦發動在這周日進行「黑衣轟梁下台」遊行，唔好意思，漏了「民主」兩字，應該係民主建制派，即係白鴿黨。我無意分化泛民，然情勢確是如此，呢頭號召市民上街轟人下台，呢頭就拒絕聯署由「長毛」啟動的彈劾動議，如果唔係黨格分裂，就係投狼忌器。全世界的彈劾議案目的都一樣，其實就是迫令一個厚顏賴死的官員，甚至首長下台，這和群眾運動的訴求相互呼應。只是一個是在議會內抗爭，另一則求諸於野。<br>我明白彈劾議案能夠通過的機會微乎其微，但係要穩勝先至肯郁，連象徵性嘅表態都諸多顧忌，咁同建制派嘅行為有何分別？至於該黨副主席話咩「CY所說的謊言主要係上任前講嘅（吓？咁呢幾個月係咁弄虛作假嘅係邊位呀？），故對彈劾有所保留。」同樣的謬思歪理，又話痛徹前非，又話重新上路，睇嚟要有保留嘅仲有呢個民主建制派。</p><p>盧先亞</p></body></html>