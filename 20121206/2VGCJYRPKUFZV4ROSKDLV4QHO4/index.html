<html><header><meta charset="utf-8"><title>中環在線：嫁女又上市　月底娶新抱<br>翠華老闆做老爺 - 李華華</title></header><body><h1>中環在線：嫁女又上市　月底娶新抱<br>翠華老闆做老爺 - 李華華</h1><p>翠華茶餐廳（1314）老闆李遠康今年認真多喜事，年初嫁女，上月底茶餐廳成功上市，晉身十億富豪之列，聽聞佢呢個月30號仲會大排筵席娶新抱，做埋老爺㖭，話唔埋明年抱孫做埋公公、爺爺都未定，恭喜晒！</p><p>麗思卡爾頓　筳開50席</p><p>李遠康位二公子李祉鍵（Kenji）幫緊阿爸打理茶餐廳，係翠華項目發展主管，佢同未婚妻Vivian揀咗喺九龍站環球貿易廣場（ICC）間麗思卡爾頓擺酒，筳開50席。查實Vivian上月底亦有出席翠華上市儀式，當時同李遠康一家已經好似成家人咁㗎喇。<br>Vivian之前喺銀行返工，家陣就專心籌備婚禮，咁都啱嘅，未來老爺家係上市公司主席，除咗飲食界，喺金融界亦有頭有面，呢個婚禮一定要搞到有聲有色先得。<br>Kenji家姐李倩盈年初出嫁時就曾經搞翠華花臣，中午喺灣仔翠華宴客兼影相，夜晚擺酒時就有翠華名物奶油豬招呼親友。聽聞Vivian仲度緊婚禮個rundown，會唔會又玩翠華花臣，晚宴時送上翠華名物，賓客應該要到時先知。<br><br>李華華<br>mailto:LiWaWa@AppleDaily.com</p></body></html>