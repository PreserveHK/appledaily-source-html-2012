<html><header><meta charset="utf-8"><title>中國軟實力 - 左丁山</title></header><body><h1>中國軟實力 - 左丁山</h1><p>外貿Ｙ最近趁熱鬧，諗住不少廠商走咗去緬甸視察，驚住執輸，自己搵綫路安排咗一個東南亞之旅，先去齊越南、泰國、柬埔寨、寮國，最後到緬甸仰光，雖然行色匆匆，只係打一個白鴿轉，但佢認為值得，起碼知道若干情況，收咗一啲咭片，以後再去有生意可做嘅話，總算搵到一個起步點。<br>外貿Ｙ早前聽到紡織Ｔ講，緬甸工人薪資比東莞便宜好幾倍，土地更加廉宜，如有必要，可將工廠搬過去。外貿Ｃ去完返嚟對左丁山講：「到緬甸投資，唔係冇得諗，但我隱約得到一個感覺，當地人對中國人嘅好感不大，反而見到奧巴馬飛擒大咬咁款攬住昂山素姬錫一啖，緬甸人就好受落。豈有此理，中國支持緬甸幾十年，投資數以百億計，緬甸一旦推行政治改革，打開道門，就鍾意美國人多過鍾意中國人，對我講，中國只係『承包商』（contractor）啫。美國先派希拉莉，後有奧巴馬到訪，磅水唔夠九億港紙，咁就冧到緬甸上下暈陀陀，認真本小利大，中國經營緬甸數十年，現在好似變成係冤大頭，請問道理何在？」<br>左丁山點識答，呢啲嘢，請問王賡武教授或者有答案。外貿Ｙ亦發覺越南、柬埔寨、寮國對過去殖民地主人法國仍有好感，雖然呢幾十年接受中國不少好處，仍然有抗拒中國之意。談到軟實力呢回事，外貿Ｙ慨嘆中國大大輸蝕，用幾百億美元都買唔到。大家講吓講吓，搵到一啲表面原因，例如共產黨執政嘅中國不崇尚自由民主及言論開放，從來只與當權獨裁派，高高在上人士打交道，交換好處，普通人民未必感受到中國經援對佢地有何好處；此外，整個東南亞華僑係商界中堅，生活比較好，賺錢比較多，惹當地人所忌，認為中國人剝削佢地；三來，中國係十三億五千萬人大國，東南亞國家不論人口論面積，就似係一隻小貓住在一隻巨型老虎隔籬，心理上有恐懼症，非自今日始，中國經濟愈係龐大，佢地愈係驚青，直覺反應就係前門拒虎，後門搵隻狼（美國，西方）入屋幫幫手，頂住吓先。<br>外貿Ｙ加埋左丁山只係兩個臭皮匠，及不上一個諸葛亮，有識之士對中國軟實力為何不如人之事有研究者，請指教。</p></body></html>