<html><header><meta charset="utf-8"><title>蘋機會：潮人潮App　衫褲玩Tag</title></header><body><h1>蘋機會：潮人潮App　衫褲玩Tag</h1><p>越嚟越多人鍾意得閒Upload張相上Instagram或FB，再加句短語扮文青；但扮得多都厭，潮人新寵係《TICKaLOOK》，一個謝絕文藝，俾你攞正牌Showoff品味嘅新潮App，6號同Evelyn更係忠實Fans：「一方面可分享自己型Look，另方面可參考他人Taste！」兩位潮人齊齊俾Like。<br><br>記者：韓繼聰　攝影：林栢鈞<br><br>場地提供：Royal Feast-The Private Kitches（6255 1628）</p><p>6號：時裝看生活</p><p>自言唔係潮人嘅6號，對玩《TICKaLOOK》有一番體會：「以前可能要人哋（雜誌）覺得你型，先影你、登你，但家只要你覺得自己型，就隨時可以Post自己，對潮流嘅主導性完全唔同咗。」<br>除咗睇人哋打扮，6號更愛從中窺探別人生活：「好似睇內地女仔嘅相，你會發現佢哋好多已經比香港更潮更型，可以想像到內地發展嘅急速；又試想呢個App繼續玩落去，你就可以睇到別人同自己喺Taste，甚至身形上嘅轉變，其實係好有趣嘅生活記錄。」6號更特別推介網頁版中的Fashion WIKI專頁：「其實Fashion除咗『追』，一樣可以認真認識，着一件衫之餘，知道埋佢背後嘅文化同故事，我覺得仲型！」</p><p>Evelyn：交流心得　自設置裝Catalog</p><p>講到潮流，做Model兼讀Fashion嘅Evelyn當然係尖端，《TICKaLOOK》更係老早開始玩：「由佢得個網站時已開始玩，到家年幾都有Keep住一、兩日Upload一次，好勤力㗎！」<br>鍾意玩《TICKaLOOK》，都係鍾意同人交流潮流心德：「可能自己讀Fashion，有人Like甚至跟自己着衫，會好有成功感！另外，以前睇時裝雜誌都係以外國為主，但身形唔同，想跟都唔得；呢個App就以港人為主，大家身形差唔多，分享都易啲！」Evelyn對呢個App更諗出「獨家」功能：「個App好似係一個私家Catalog咁，買衫前睇下自己Upload過嘅相，買同款衫嘅機會大大降低，你知女仔買衫有時好盲目㗎嘛！」女生們大可效法一下。</p><p>跟玩！香港專屬時裝App</p><p>講咗咁耐，其實《TICKaLOOK》係一個Share自己潮Look嘅App，同一般社交Apps差不多，但《TICKaLOOK》就Focus喺衣着潮流，用家除自拍外，更可Tag番身上Items出自何方，同各路潮流新人、達人交流。網站兼App Founder阿Tim話：「其實外國好多呢類網站同Apps，既然香港人咁鍾意打扮，好應該有個自己嘅時裝App，為香港潮流做個記錄，同時希望香港潮人們更多認識同尊重Fashion。」</p><p>《TICKaLOOK》</p><p>收費：Free<br>平台：iOS（Android版稍後推出）<br>網頁版： http://www.tickalook.com </p><p>潮玩Fashion Apps</p><p>《Cloth》</p><p>呢個App其實好似《TICKaLOOK》，一樣可以Tag番自己嘅衫褲鞋襪，同人Share打扮心德，特別在佢有一個Wardrobe衣櫃，真係俾你記錄低自己有咩衫，分門別類，大大增強呢個App嘅實用性，啱晒多衫多到自己都唔記得嘅潮人們。</p><p>《Style.com》</p><p>係好出名嘅外國Fashion網站，App版亦好多嘢睇，有Videos、Fashion Shows，Fashion Blog，豐富又Update，Evelyn都有推介佢；其中Look of the day更會每日俾你睇個最靚潮Look，雖然唔係玩Share，但資訊超豐富，潮人要睇。</p><p>《I.T POST》</p><p>本地當然都有代表，I.T 係唔少潮人入貨聖地，旗下品牌勁多，為推動潮流兼做宣傳，更每季推出《I.T POST》季刊；嚟到App版，加入少許聲畫原素更吸引，不過字比較細，用iPad睇會好啲，而且如果出得密啲就更好，潮流嘢，最緊要Update嘛！</p></body></html>