<html><header><meta charset="utf-8"><title>蘋機會：美女Robot點頭Hi　細路怕醜</title></header><body><h1>蘋機會：美女Robot點頭Hi　細路怕醜</h1><p>剛喺太古城擺檔嘅機械人晒冷Show，不但集合幾個國家嘅機械人作品，最大賣點係日本仿真人登場，呢位靚女，唔係，呢個女機械人驟眼睇同正常人無分別，識得眨眼講嘢甚至愁眉深鎖，表現豐富逼真，難怪小朋友被佢主動點頭問好嗰陣，都顯得怕醜兼不知所措。<br><br>記者：陳國輝<br>攝影：蔡家輝<br>Model：Vanessa@Zmodel、Thomas</p><p>65種表情　身價100萬</p><p>稱呼佢為機械人，倒不如用番真實名字：GeminoidF。佢出身於2010年，生父喺大阪大學有「日本當代機械人之父」稱號嘅石黑浩教授。透過一支專用咪，佢就任你呼喚同擺佈，流露出日本女性嘅服從美德，唔怪得佢個名簡寫係GF啦（女朋友）。<br>不過，呢位「演員」身價高達港幣100萬，唔係人人請得起！教授話，GeminoidF具備12個用嚟控制表情嘅儀器，臉部能做出喜怒哀樂共65種表情，身上仲裝咗動作感應器，可感應身邊人嘅行為，從而作出互動反應；至於現實生活中，GeminoidF已經被安排喺日本多間醫院，幫助病人舒緩緊張情緒，亦喺百貨公司櫥窗上做過模特兒，仲登台表演過㗎！</p><p>互望對住你笑</p><p>現場所見嘅GeminoidF，雖然見唔到哈哈大笑等誇張表情，但教授話機械人已收集人類嘅表情數據，當身邊人對佢展露唔同表情嗰陣，佢會識得畀反應。例如小朋友眼睩睩望住佢，GeminoidF就會「睥」番佢微笑、點頭示好；戴上專用咪之後，仲可以直接同機械人「溝通」，指揮佢做做各種表情㖭。<br>但講到更似真人，反而係設計階段嘅Telenoid，其精采處係有一個「腦」，唔止識同你傾偈，仲識得安慰你，令人心情放鬆。計劃中將引入醫院、老人院等作實際應用。</p><p>機械人晒冷Show<br>Wall-E（中國）</p><p>參照電影造型設計，可比賽鬥快，但只限於人手操控，缺乏互動樂趣。</p><p>Bioloid（韓國）</p><p>內置多個感應器，能探測四周環境從而避開障礙物，及做出接球動作。</p><p>Robonova-I（韓國）</p><p>能提供教學用途嘅機械人，佢亦係演奏家，可即場以電子琴演奏全首動聽音樂。</p><p>TinyWave（韓國）</p><p>懂打觔斗、拳擊等動作，身體靈活度相當高，唔講以為睇緊《鐵甲鋼拳》。</p><p>BeRobot（台灣）</p><p>身高只有六吋，為「全球最細兩足智能機械人」嘅健力士紀錄保持者。</p><p>途人有Say</p><p>全互動機械人大博覽</p><p>日期：即日至4月15日<br>時間：中午12時至晚上9時<br>地點：太古城中心二樓舞台<br>入場費：全免<br>查詢：25688665</p></body></html>