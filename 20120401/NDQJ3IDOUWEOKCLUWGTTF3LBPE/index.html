<html><header><meta charset="utf-8"><title>幕前大團圓　幕後親子樂郭晉安湊仔嘆糖水晒幸福</title></header><body><h1>幕前大團圓　幕後親子樂<br>郭晉安湊仔嘆糖水晒幸福</h1><p>無綫劇《東西宮略》今晚大團圓結局，劇中飾演齊宣王的郭晉安，將憑「愛的紋身」成功番東宮陳法拉，並與西宮陳敏之一起過着幸福生活，大享齊人之福。現實中，安仔亦幸福滿瀉，前日記者見他湊仔放學後，一起到九龍城食糖水享受父子樂。</p><p>由郭晉安、陳法拉和陳敏之主演的無綫劇《東西宮略》將於今晚9時連播兩小時大結局，據知劇中飾演東宮鍾無艷的陳法拉，雖然被賜毒酒，但最終被其師傅鍾離子（阮小儀飾）救回一命，之後無艷助宣王擊退有意奪王位的信陽君（黃智賢飾），重掌江山。</p><p>愛的紋身冧女</p><p>不過，無艷因為宣王當日賜毒酒而對他心死，而飾演夏迎春的陳敏之，亦因為愧對宣王，與無艷一起走到姜家村避世，二人並結為金蘭姊妹。最後宣王憑秘密冧招成功番東宮返回其身邊，並與西宮一起過着幸福生活，大團圓結局。<br>安仔昨日接受電話訪問，大爆其絕世冧功說：「有一個秘密，我同佢（無艷）之前掉轉咗魂魄嗰時，發現自己原來不知不覺間愛得佢好深，於是刺咗個愛的紋身喺佢背脊，因為嗰陣時掉轉咗魂魄，痛嗰個係我，法拉係唔知，直至有日佢沖涼，突然見到有兩個心，又寫咗啲字喺度，邊幾個字大家到時睇吓就知，結果我感動到佢返番嚟我身邊。」</p><p>fans等睇結局</p><p>劇中安仔大團圓結局，享齊人之福，現實中他亦妻賢子孝幸福滿瀉，前日下午4時許，記者發現他湊完囝囝令山放學後，到九龍城地茂館食糖水，認真溫馨。安仔昨在電話中說：「Cindy（歐倩怡）都喺度，我哋湊完個仔放學，落去地茂館食糖水，我哋間唔中都會嚟呢度食糖水㗎！」<br>前日安仔還在九龍城遇上幾位忠實fans，fans上前與安仔打招呼之餘，還為安仔打氣，祝他主演的《東》劇大結局有高收視。<br>採訪、攝影：林妃、彭琮然、羅德光</p></body></html>