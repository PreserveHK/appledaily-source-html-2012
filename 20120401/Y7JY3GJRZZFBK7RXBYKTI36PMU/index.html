<html><header><meta charset="utf-8"><title>電戲道：葉德嫻說不盡的遺憾</title></header><body><h1>電戲道：葉德嫻說不盡的遺憾</h1><p>葉德嫻（Deanie姐）去年以63歲之齡，憑《桃姐》一角掃盡多個影后榮譽，但看透世情的她，清楚明白獎項並不會為她帶來新開始，只是在暮年添上一抹色彩。影后獎項令她的電影事業有個完美句號，要她回首半生，她淡然的表示：「人生遺憾仍然很多！」Deanie姐未有因得獎而努力地延長這個人生高峯期，她反而只想盡力不做錯事，活在當下！　撰文：羅美倫</p><p>憑電影《桃姐》一角，Deanie姐橫掃多個影后獎項，全部都是她意料之外，其實每一次，Deanie姐都不曾想過有收穫：「最緊要係做好本份，攞完威尼斯影后係有認同；但到金馬獎，我只係覺得人哋請你，你又冇嘢做，有禮貌都好去啦，可以對電影宣傳有效咪做囉，當然攞到獎係開心，係要多謝，要感恩。」</p><p>勤力不代表成功</p><p>Deanie姐坦言《桃姐》並非她最滿意的作品，她最愛的電影是當年與鄭裕玲、劉松仁合演的《黃蜂尾後針》，但此戲沒令她得到甚麼。最滿意但沒收穫，豈非好唔抵？Deanie姐笑說：「呢個世界冇唔抵，我嘅座右銘係人一定要勤力，勤力唔表示你會成功，但唔勤力就一定唔成功。」<br>有人攞影后令事業更上一層樓，但今年64歲的Deanie姐卻只認為是一個完美句號：「呢個可以話係遲來嘅春天，喺我嘅暮年插咗一朵花落去，唔係新開始，因為電影始終係後生觀眾做市場主導，我做唔到佢哋鍾意嗰種節拍快嘅戲，佢哋唔會因為你得獎而遷就你，63歲得獎只係個完美句號。」</p><p>望拍安樂死電影</p><p>捧獎捧到手軟，Deanie姐在電影上可謂無憾，但她仍很「肉緊」香港電影：「唔好來來去去得嗰啲題材，永遠都係警匪片，我好想拍一些關於安樂死的電影，大家去探討一啲嘢得唔得？不過冇投資就唔成事，演員都係被動。」至於她自己的遺憾，Deanie姐坦言實在太多，亦無得補救：「總之唔好做錯嘢，令自己有咁多遺憾囉！」<br>現階段的Deanie姐最重視健康，對住任何人她都要求對方戒煙，問到可有被人覺得煩厭，她說：「當面就冇，佢哋唔係唔夠膽，係有禮貌，我唔覺俾人煩厭㗎，做朋友應該咁，最基本嘅道義，只要我覺得啱嘅就出聲，唔理佢鍾唔鍾意，我唔驚人唔鍾意我。」</p><p>想重溫天文常識</p><p>那她又嚴守甚麼規條？Deanie姐說：「我每日要做一小時有益身心嘅運動；我希望可以再將天文常識重溫一次；想在生時彈好一隻MoonlightSonata（月光奏鳴曲）；又想推動安樂死，希望喺我能力範圍內做到，不過相信喺我有生之年都唔得。」Deanie姐極之贊成安樂死，因她覺得這是一個人最後的選擇：「我哋冇權選擇出生，應該有權選擇死亡，但原來連呢個最後個權都唔喺自己度，我覺得好唔公道。」<br>Deanie姐未有立遺囑，她根本沒有限定自己幾時要完成甚麼事，她認為學無止境，甚至覺得自己大半生根本沒完成過甚麼：「戲會拍成，歌會彈完，但會再有要求，否則唔好玩，我哋要活到老學到老。」</p><p>心痛樂壇　只重包裝</p><p>多料影后Deanie姐，除了擁有神級演技外，她的歌聲亦同樣被推崇，但提到現時的樂壇，她忍不住心痛水準不夠：「如果以世界級嚟計，香港係C級都未到，只講音響，近年睇到幾好嘅只有張敬軒，香港觀眾對聲唔認識，以為有聲就係咁，要較靚啲聲就要多一、兩日時間，但呢啲係成本，所以有聲就算，變咗惡性循環，紅館開咗30年，來來去去都係咁嘅聲，水準低。」</p><p>「水準低成習慣」</p><p>Deanie姐又炮轟演唱會製作只將錢放在包裝上，讓人睇演唱會而不是聽演唱會：「香港有乜觀眾就有乜藝人，如果香港觀眾鍾意你喺台上打筋斗、放煙花就搵到食，咪就做嗰樣嘢囉，都係搵食啫！但你哋唔厭咩？冇要求咩？有煙花有舞蹈員灑紙就係好？如果係咁，香港民智都幾低，觀眾睇嘅只係包裝，其實觀眾絕對有權揀，我就冇乜能力，人微言輕，冇辦法話畀人知道唔可以繼續係咁，水準愈嚟愈低已成為習慣，好可憐，俾人笑㗎！」<br>場地：TheONE</p></body></html>