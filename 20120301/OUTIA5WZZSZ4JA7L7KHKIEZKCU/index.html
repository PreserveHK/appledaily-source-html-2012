<html><header><meta charset="utf-8"><title>西九門 - 左丁山</title></header><body><h1>西九門 - 左丁山</h1><p>唐英年住宅僭建一事，街頭巷尾講得熱鬧，梁振英「西九門」一事，談論唔算多，只在工程界專業界以及商界比較多人講，為何如此？<br>約兩個星期前，明報周日版專欄作家安裕簡略比較僭建門與西九門，佢話香港人喜歡講容易明白、即時明白之事，而人人都知道僭建為何物，於是人人識講，但西九填海概念設計比賽，比較高深嘞，評審員申報利益，利益衝突呢回事，屬較深入層次，香港人需要多做「五分鐘延伸閱讀」，先至會明白一啲。香港人鍾意即食麪，不少學者係即食評論專家，多做五分鐘延伸閱讀喎，走投好過啦，費事煩啦，譬如叫人在香港出版份「紐約時報」，唔執笠關門有鬼。<br>梁振英果然有辯才，開記者招待會講：「我無可能犯錯」，全世界錯晒，梁先生都唔會錯。DLS（威寧謝）係全港最大嘅QS（建築工料測量公司），員工眾多，威寧謝打電話去戴德梁行問價，或者向仲量聯行，世邦魏理仕問價，一定會收到答案。你試吓打電話去戴德梁行問價，有人肯服侍你，我地就十分佩服咯，何況詢問時仲附埋設計草圖（sketch）㖭。梁振英話佢唔知有四位同事隨後送上CV俾建築師行，一係推搪之詞，一係佢完全唔知公司發生乜嘢事，管理上有問題。惡佬明、工程C等工程界人士皆認為梁振英有可疑，如要還佢清白，最好立法會啟動特權法，要政府在三月二十五日前公開所有資料。<br>不過政府與中聯辦都唔希望立法會引用特權法，政府官員怕晒行政麻煩，一旦動用P&amp;P，民政事務局起碼有三個月唔使做任何其他事務，要集中精神去應付立法會！中聯辦曾約見議員，試圖勸止，大概係驚住透露更多詳情，唔知會唔會拉埋董特首落水。<br>周末有代理來電：「喂，小陽春呀，有筍盤，要唔要睇？」邊度有咁多筍盤吖，市場資訊好流通嘅，但代理講到一個樓盤好筍，連租約，回報唔錯，九個月後租約到期，可以揀交吉或續租，但係唔可以睇樓，租客唔鍾意喎！唔睇樓，點買呀？代理話：「左生，信我啦，正嘢嚟㗎！」佢唔講尤是可，講多兩句都係覺得便宜莫貪！</p></body></html>