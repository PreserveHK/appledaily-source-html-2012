<html><header><meta charset="utf-8"><title>求驗客手記：倫敦睇豪宅摩連奴睇定嚟食 - 求驗客</title></header><body><h1>求驗客手記：倫敦睇豪宅<br>摩連奴睇定嚟食 - 求驗客</h1><p>摩連奴返英超？真係似層層喎。呢位皇家馬德里教頭最近就俾傳媒影到去倫敦睇樓，雖然唔表示啲乜，但係大家都相信，之後應該仲有下文，佢可能返車路士頂替隨時俾油王炒魷嘅波亞斯，甚至可能去教熱刺或者阿仙奴都唔定！</p><p>連睇幾個豪宅區</p><p>葡萄牙名帥摩佬趁國際賽檔期唔使帶隊比賽，喺禮拜一就靜雞雞去英國倫敦睇樓，點知逃唔出英國傳媒嘅法眼，俾狗仔隊影到晒。聽講佢去過豪宅區Knightsbridge同埋Mayfair睇過5個物業，暫時未知會喺邊區置業；亦都有傳佢會喺另一個豪宅區Belgravia搵樓。摩連奴突然現身倫敦，令人相信車仔班主阿巴莫域治，大有機會搵佢返嚟頂貨不對辦嘅波亞斯。<br>車仔上場喺英超3:0贏來訪嘅保頓，攞到近6仗首場勝仗，原本波仔可以鬆一口氣，點知佢又衰多口，先係話驚同阿巴關係突然轉差而被炒，仲狂插身價5,000萬鎊嘅費蘭度托利斯，將佢同前車仔兩大瘀血舒夫真高同基士文歸類埋一齊。呢兩單嘢令車仔班高層好唔高興，特別係阿巴，消息指佢決定唔再畀機會波仔，隨時郁手炒佢。</p><p>倫敦三雄任佢揀</p><p>摩佬喺07年同阿巴不歡而散，不過聽聞之後二人已重修舊好。家佢更加係「身在西甲、心在英超」，好回味喺車仔3年幾嘅日子；早前亦表示喺車仔仲有「未完成嘅工作」，暗示想幫對方贏歐聯。家陣佢喺皇馬教波，隊波喺西甲排榜首，亦好有機會入歐聯8強，表面好似好風光，但其實佢同高層、球員同球迷嘅關係都唔好，所以教得一啲都開心囉。<br>但係，睇中摩佬嘅唔單止得車仔，仲包括熱刺同阿仙奴。熱刺主帥哈利列納大有可能轉教英格蘭國家隊，阿仙奴則因為連續7季食白果而計劃換帥，所以佢哋都想打摩佬主意。另外，車仔諗住同33歲嘅杜奧巴續約，但魔獸竟然要求年薪喺除稅後有600萬鎊（約7,200萬港元），畢竟佢已過巔峯，似乎貪咗啲喎；至於冇份入選英軍嘅車仔中場林伯，前日就自己加操，抵讚！而佢隊友泰利就做完膝部手術，一個月內可復出，對車仔嚟講的確係好消息。</p></body></html>