<html><header><meta charset="utf-8"><title>紅館開騷掛住造人Jade趕做龍媽</title></header><body><h1>紅館開騷掛住造人<br>Jade趕做龍媽</h1><p>關心妍（Jade）前晚在紅館舉行演唱會，張智霖、草蜢及關淑怡任嘉賓，但關淑怡唱歌時失魂甩嘴慢幾拍，老貓燒鬚。Jade在個唱上性感大解放，但卻瘦到平胸毫無睇頭。完成個唱後Jade坦言會跟老公趕製龍B，希望一擊即中。</p><p>相隔八年關心妍前晚再度在紅館舉行「JadeSings關心妍演唱會2012」，她換上七套歌衫，不少皆透視貼身，但Jade為今次個唱積極減肥，結果減到平胸全無睇頭，穿上貼身衫也儼如飛機場。</p><p>自爆曾愛情重創</p><p>身為教徒的Jade當晚唱出多首詩歌，唱到鄭秀文的《不要驚動愛情》時說：「希望觀眾都送畀另一半，我就送畀我生命中最重要嘅男人。」鏡頭即影向坐在台下、Jade的老公楊長智。Jade又有感而發表示自04年舉行個唱後，事業反而一落千丈，她說：「當時冇人關心我做緊乜，之後要去唱酒吧，甚至之後連酒吧騷都冇，行街啲人又蔑我，真係好恐怖，我就日日都喊。」<br>Jade現在婚姻美滿，但她透露曾受愛情重創：「我曾同一個情人相愛兩次，但最後分手收場，佢有日仲打電話嚟話要結婚，女方有咗BB。」不過Jade也有在台上公開多謝老公，言談間更感動落淚。同時Jade也公開多謝在台下被指有易服癖的男助手，還有感謝前老闆羅傑承和老闆娘梁芷珊。<br>前晚Jade請來張智霖、草蜢和關淑怡做嘉賓，跟草蜢合唱時，Jade穿上黑色bratop和短裙，最為性感，他們合唱《SoSad》時，Jade和蔡一傑大跳貼身舞，她又坐在蔡一智的大髀上，不過皆點到即止，其中傑仔穿上約6吋高踭鞋，比Jade更高更搶鏡。關淑怡和Jade合唱《Dela》時，關淑怡竟甩嘴和慢幾拍，認真失威。</p><p>偕老公旅行造B</p><p>完騷Jade接受訪問時，直言舉行個唱後會計劃生BB，她說：「我會同老公去旅行，會努力，不過唔會完全唔做嘢，但唱片公司都好明白，只會畀啲輕鬆工作畀我。」Jade坦認現在生BB為大前提，希望趕及做龍年媽咪。<br>採訪：王連連　攝影：陳志嵐</p></body></html>