<html><header><meta charset="utf-8"><title>行年宵1：$1,000當$2,284使　維園今晚必狠劈</title></header><body><h1>行年宵1：<br>$1,000當$2,284使　維園今晚必狠劈</h1><p>年廿九，年宵市場今晚盡地一煲！歷年慣例，LastDay必定劈價；今日特別搵嚟新城DJ、謝文雅、文恩澄、高皓正同歐文詩等一眾歌手，兵分兩路踩維園、落旺角花墟掃平貨；每邊定額「入貨錢」$1,000，維園超額入手$2,284貨品，先拔頭籌贏得劈價最高花市之名，想知眾星最愛係乜？邊個攤檔最劈得？睇住下面學嘢喇！<br><br>記者：張文蕙、溫曉嵐、陳家蕊<br>攝影：陳盛臣、林栢鈞<br>鳴謝：新城電台、Snazz<br>Hair：高皓正（PatrickChan@Rever）、謝文雅（Moe@IlColpo）、葉文輝（Jean@Orient4）</p><p>最狠劈　水「龍」頭</p><p>嚟緊龍年，以龍做噱頭產品多不勝數！高皓正（Zac）、啤梨、Ben、范振鋒（Ricky），文恩澄（Rannes）、謝文雅（Casey）群星們最喜歡！就係呢頂水龍頭帽，爛GAG王Zac見到佢滴水，即笑說：「呢個創作真曳曳！」小記唔知佢又諗咗去邊囉！先拔頭籌出手嘅係謝文雅×文恩澄，$88個水龍頭帽，講到$28，仲要加送紅龍爪同灰龍尾！（攤位190）</p><p>特報！啤梨×Zac搞大肚龍</p><p>人哋買水龍頭，啤梨同Zac靜雞雞走過隔籬舖撩隻「大肚婆」小龍女！原來係睇中暖笠笠「毛絨龍暖衣」（原價：$388、明星價：$278），小龍女亦好識做，加送個龍貓頸枕畀佢哋！（攤位166）</p><p>最惡搞　特首魚蝦蟹</p><p>Ben、范振鋒、文恩澄被兒時玩意「巨龍B搖鼓」（$48）吸咗埋另一間舖！一米高、印有可愛龍仔，搖起來仲咚咚響，有聲有色！Ricky就被特首魚蝦蟹吸引（$28），上面印有糖糖、絲歪、肥仁、長毛……想邊個做特首？唔使等到2099；最後再搭配埋一個紅噹噹龍頭枕（$168）！結果以$238一口價，掃走價值$244的貨品！（攤位95）</p><p>最嗱渣　買吹氣巴士站</p><p>吹氣玩具係年宵嘅中流砥柱！唔知係咪Zac嘅BB即將出世，被印有55699（快快食奶奶）同1996（搵奶奶食）等英文諧音巴士站吸引！巴士站原價$88，我方先開$88三個試水，點知檔主就用數學題混淆視聽：「$88×3買三個」返回原價！最後眾DJ以義工幫手叫賣希望畀面減價；但結果係途人掛住睇星，搞到攤檔無晒生意，老闆終以$128/兩個「陀地價」屈服。（攤位50）</p><p>最拉鋸　Apps咕</p><p>喺普羅大眾低頭玩手機多過抬頭望靚仔、靚女嘅今日，以Apps圖案做咕，成為今年熱賣貨！除fb、Whatsapp、iPod等iPhone圖示外，最驚喜係竟然仲有《爽報》！咕平均索價$108，fb版更高叫$168！<br>啤梨同Rannes軟硬兼施！最後拉鋸半個鐘，終以$210兩個成交（一facebook、一《爽》）！（攤位174）</p><p>濕貨年花　價格無上落</p><p>今年濕貨價格並無扯高，指標價係大桃花，$400-$500一棵，同去年變化不大！啤梨家居不大，當中睇中一盆極小巧——金玉紫粉紅蘭花，開得極燦爛，更綴有閃亮絲帶，原本開價$238，最後啤梨與Zac因為太靚仔關係，靚姐最終招架不住，以$118「日日發」意頭價成交！（攤位354）</p><p>霸王餐　掃Handmade貨</p><p>雲集香港Handmade高手的《我係手作人》協會，今年亦有年宵攤檔，文恩澄同謝文雅一見精細的Handmade手飾即愛不釋手，雖然手上$1,000蚊已經用完；在一論嘴頭攻勢下，最後取得以勞力換貨品。（攤位：106）</p><p>靚女Sales有Says</p><p>街坊有Says</p><p>私買物品</p><p>戰績報告</p><p>元朗年宵小攻略</p><p>位置：東頭工業邨球場<br>交通：朗屏西鐵站K出口，步行約10分鐘。</p></body></html>