<html><header><meta charset="utf-8"><title>行年宵2：新城DJ惡鬥　花墟半價掃龍枕</title></header><body><h1>行年宵2：<br>新城DJ惡鬥　花墟半價掃龍枕</h1><p>年廿九，好多人都會去花市掃年貨，熱鬧一番，不過，如何才可買到筍貨呢？向來以口才出名的DJ們，就出動玩轉旺角花墟，示範一下講價奇技，五個人出動，揸住一千蚊買到滿載而歸，科林更憑住三寸不爛之舌，勁壓檔主半價，未到龍年先贏個勢！<br><br>記者：許福合、韓繼聰<br>攝影：周旭文</p><p>最受歡迎　Purple姐姐被人圍</p><p>Purple姐姐原來每年都有行花市習慣，今年有咩目標？「會去買吉祥物，亦想買風車轉個好運！」Purple姐姐現身花墟，遇到不少學生小朋友都跟她打招呼，可見有幾咁受歡迎！未揀到吉祥物，就已被近門口專賣3D揮春的中學生熱情招待，Purple見佢哋咁熱情，揮春作品又咁得意有趣，一行五人，一人一張喇！</p><p>最為食　歐文詩愛飾物</p><p>今年犯太歲的歐文詩（Angela），去花市最想買銀柳，亦會順手幫朋友揀桃花。「都會揀吓公仔，更想試吓碗仔翅同燒賣。」睇唔出佢都幾為食！Angela先花了$70買即場扭製的飾物，仲成功令店主送佢糖葱餅，一邊品嚐一邊行花市，滿足晒！</p><p>最爽　GiGi不求人</p><p>外國回來的GiGi，趁熱鬧行花市感都非常興奮，尤其喜愛在花市吃雞蛋仔，「今年亦都會去花市，主要買禮物同得意公仔，亦會買百合花回家過年！」以為佢會對龍公仔感興趣，估唔到反睇中不求人公仔，原價$28蚊一個，最後GiGi成功說服女店東$50賣兩個。一邊行花市，一邊用不求人按摩，爽住行喇！</p><p>最合拍　細蚊精明眼</p><p>每年最少行兩次花市的細蚊，第一次買鮮花過年，另外會再同朋友掃有趣的賀年裝飾，今年她就計劃買風車及龍形擺設。行了一圈，明顯精打細算的細蚊才搵到目標出手，睇中鎚仔、鐵球吹氣公仔，原價$38蚊，與Purple姐姐合力講價，由合共$76減到$50蚊，爽！</p><p>揼得勁　科林最強格價王</p><p>科林每年都會去行花市，而且仲非常精於格價，最厲害戰績係往年，「買一個iPhone吹氣機套，原價五十幾蚊，最後俾我講到十幾蚊交易。行花市，就係為執平嘢。」貫徹這個大方針，科林入場就開始搵目標，最後成功鎖定蔡龍攤檔的龍枕，食晒龍年Timing。經過一輪口水戰，原價$128的龍枕，竟然成功講到半價$64，不得不封佢做格價王！</p><p>戰績報告</p><p>可愛檔主</p><p>買得開心</p><p>迷你獅頭　仔學採青</p><p>至於沙田花市源禾遊樂場，佔地唔大，雖然乾貨區只得十幾廿個攤位，但勝在充滿活力，大把後生仔後生女搞旺個場！其中更有三檔係由大學生主理，青春無敵呀！講到貨品種類就唔算好多，大部份都係公仔、氣球呢類年宵必賣Item。其中一個由浸大同學仔搞嘅攤位比較特別，係賣獅頭！不過啲獅頭睇落縮咗水，原來係專畀小朋友玩嘅。近排香港興搞「獅藝」，可謂食正條水。講到玩潮流，另一個樹仁同學嘅攤位亦潮賣「那些年」小天燈，可以寫上願望，又可以着燈，都幾靚㗎！雖然沙田花市地方細細，但街坊落去打番個白鴿轉，隨時有意外驚喜！</p></body></html>