<html><header><meta charset="utf-8"><title>入行9年求突破姚子羚自薦演金枝慾孽</title></header><body><h1>入行9年求突破<br>姚子羚自薦演金枝慾孽</h1><p>入行九年，姚子羚（Elaine）在無綫一直默默耕耘，從不靠緋聞上位，並趁工作時積極向前輩偷師學習，只為等待一個好角色，她期待可以參演《金枝慾孽2》，跟好戲之人合作，配合天時地利人和，突破自己，讓觀眾認識兼得到認同。</p><p>在無綫新劇《我的如意狼君》中，Elaine跟黃浩然、周麗淇、龔嘉欣有四角感情關係，外表冷冷的大小姐其實楚楚可憐，跟她以往演的角色都頗類同，問到可想突破？她說：「之前《酒店風雲》都做過奸角，畀觀眾留咗唔同嘅印象，剛拍完嘅《造王者》周旋黎耀祥、鄭則士同李國麟之間，同三大高手做對手戲，雖然有一定壓力，但學到好多，係好好嘅經驗，祥仔好好人，拍完佢會幫我睇吓有乜嘢改進，三個都係好肯幫後輩嘅前輩，呢啲合作機會可遇不可求，嚟緊希望可以拍《金枝慾孽2》，同鄧萃雯、蔡少芬呢啲好戲之人合作，可以好好學習。」</p><p>不求攞獎</p><p>入行九年，Elaine雖提名過台慶頒獎禮的「飛躍進步女藝員獎」，但始終沒有收穫，Elaine坦言：「我已經唔係新人，留畀啲後生仔啦，我只想大家睇到我一路嘅進步，評價係正面嘅，家係等一個突破到姚子羚嘅角色。」跟Elaine同期的陳敏之也是等了十年才得獎，即使胡定欣沒有獎，她的演技已被認同，Elaine也想像她們一樣，得到一個好角色，配合天時地利人和，她望得到的認同，指日可待。<br>採訪：汪芷寧　攝影：仇志德</p></body></html>