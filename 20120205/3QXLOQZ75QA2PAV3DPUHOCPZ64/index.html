<html><header><meta charset="utf-8"><title>隔牆有耳：鷹之子伸鷹爪　搞公大學生會 - 李八方</title></header><body><h1>隔牆有耳：鷹之子伸鷹爪　搞公大學生會 - 李八方</h1><p>鷹父無鴿子。警隊鷹派一哥曾偉雄以傲慢鐵腕、打壓示威見稱。鷹之仔曾憲民都唔係省油燈。佢喺公開大學讀緊finalyear，係學生會評議會主席，最近捲入內鬥。有現莊幹事指摘鷹之子行政干預學生會選舉，老屈泛民派內閣偷步宣傳，掀起打壓民主選舉風波。</p><p>話問過私人律師</p><p>現屆學生會外務副會長湯子霈（Leroy）話，學生會一向分成建制派同泛民派。評議會係建制派陣營。家正值學生會選舉，建制同派民各自扶植一個內閣參選，仲有一個疑似隱形左派內閣「票」。鷹之子搵咗一班建制友好組成選委會，最近同泛民內閣Puzzle開拖。<br>據講候選內閣慣常喺提名期完結後開始宣傳，會章冇寫明幾時先係宣傳期。選委會聲稱收到同學投訴，話學校未提供宣傳攤位就派傳單係「偷步宣傳」，罰佢哋停止宣傳兩星期。Leroy批評選委會無厘頭，事前從來冇講過有咁嘅規則，「曾憲民事發之前喺facebook留言，話我哋可能冇去一月尾個會，所以唔知宣傳規矩。我哋有錄音證明個會根本冇提過宣傳期問題」。<br>曾憲民回應話，Puzzle喺未被確認成為候選內閣前，就用咗「公開大學」等字眼做宣傳，佢問過自己私人律師，咁做係違反《公開大學條例》，果然係重視法治呀！現屆泛民派密謀反擊，準備召開緊急會員大會向選委會提譴責動議，Puzzle已經印咗一批「選舉不公」嘅T恤長期抗爭。</p><p>稱一定唔會考警察</p><p>到底鷹之子曾憲民有幾「鷹」？Leroy話，有次佢組織學生去六四燭光集會，鷹之子竟然話「都過咗咁耐啦，冇乜人記得㗎喇」。集會之後公大同學跟大隊遊行去北角，警察突然收窄遊行路線釀衝突。事後鷹之子竟然話番班同學轉頭：「你哋搞到我塞咗幾個鐘頭車呀！」</p><p>據聞將赴德升學</p><p>不過佢一向對老竇身份好低調，上年老竇升做一哥，佢只係講畀幾個老死聽，點知最後都係傳到全校都知。「據聞佢讀埋今年就去德國升學，個個同學都估佢一定返嚟做AO，到時香港人就慘。」<br>八方問過曾憲民係咪真係批評過同學六四晚遊行？佢話咁耐嘅事唔記得咗，佢家讀緊英文語言及教育系。今年23歲嘅佢話自己未有正職，同學仔爆料佢有做兼職婚紗攝影師。被問會唔會考警察，曾憲民就話佢一定唔會。<br><br>mailto:pf_lee@appledaily.com</p></body></html>