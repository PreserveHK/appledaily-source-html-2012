<html><header><meta charset="utf-8"><title>中環在線：三星肥雞餐　賠足兩年 - 李華華</title></header><body><h1>中環在線：三星肥雞餐　賠足兩年 - 李華華</h1><p>呢排香港證券界持續刮起寒風，一時美資大行裁100人，第二日歐資大行又炒200人，搞到市場風聲鶴淚，人心惶惶。不過，華華聽到上個禮拜啱啱收到大信封嘅香港三星證券員工，個心一啲都唔寒喎，皆因收到差唔多等於2年人工嘅超肥雞賠償！<br>有老友記同華華講，上個禮拜決定結束香港證券交易業務嘅韓資三星證券，每個員工平均都賠成1至2年人工㗎，有啲仲筍到賠多過2年㖭。老友記話，賠咁多係因為三星09年入香港嗰陣，大家對佢無乜信心，所以寫明要包3年人工，先賠到咁多咋。<br>喺美資投行打工嘅老友記話，好多證券行裁員都係跟勞工法例賠㗎咋，即炒咪俾多一個月囉，試過有歐資行衰到將個部門結束，連額外要俾嗰一個月都慳番。老友記好認真咁話，佢都想老闆即刻炒佢，然後賠兩年人工，玩番1年半載，等歐豬搞掂哂啲債先再戰江湖。<br>點都好啦，原本喺香港有超過130名員工嘅三星，上個禮拜裁咗超過84%嘅香港員工，令香港財金界傳聞累計裁減嘅員工總數增至逾600名，華華希望唔會再增加啦！</p></body></html>