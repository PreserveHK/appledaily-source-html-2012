<html><header><meta charset="utf-8"><title>樓民講場：零首期，你上唔上車？</title></header><body><h1>樓民講場：零首期，你上唔上車？</h1><p>我同老公一直租樓，首期唔係冇，不過啲人成日話跌，可惜家越升越勁，首期已超出預算。點知老公跳槽新公司，員工福利之一竟然係「零首期」買樓優惠。嘩！開心到飛起，乜都唔諗，打去畀中學同學經紀楊，叫佢帶我哋睇樓。<br>點知佢賣花唔讚花香，「你冷靜啲……零首期唔代表送，只是多啲流動資金啫，一旦跌市，仲要補差額！」<br>唔理咁多，寄人籬下咁耐，都想有自己小天地，就算唔買，睇定當做功課，「老友聚舊都得啩！」結果禮拜六來一記新界遊。<br>睇咗兩個單位，一間近奶奶，530方呎在大埔，叫價280萬，兩房，左右廳設計，望屋苑花園，近東鐵太和站；另一間近阿媽，525方呎在元朗，叫價295萬元，間隔size都差唔多，聽阿楊講「前面會起樓」，就近西鐵元朗站。就算我生B，一家三口都夠住，我諗老公會揀大埔樓，理由係方便奶奶探未來孫仔。<br>夜晚返屋企，篤下計數機，月供萬五蚊，佔月入三成，唔算好大負擔。但如果樓價真如外間所料跌兩成，就要補差額60萬。換轉係你，你會上車嗎？我真係諗極都諗唔通。<br>讀者　小女人<br><br>本欄園地公開，歡迎各界來信，以450字為限，請電郵至mailto:Business@appledaily.com，<br>註明《家》樓民講場，請留聯絡電話。編輯保留文章的刪減權。</p></body></html>