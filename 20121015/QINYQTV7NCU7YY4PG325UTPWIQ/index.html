<html><header><meta charset="utf-8"><title>莫變港版劉曉慶 - 鄧達智</title></header><body><h1>莫變港版劉曉慶 - 鄧達智</h1><p>阿姐汪明荃今年年尾12月22至31日，於新光戲院連演10場「美麗娛樂世界」演唱會，可喜可賀！<br>那麼多年下來，不用汪明荃三個字，「阿姐」標籤了一個時代，一起人物，一份廣泛觀眾的心聲，無論你是，或不是，她的粉絲。<br>近半個世紀以來無綫電視造就了數量豐盛的熒幕偶像，豐富了港人以至世上華人社區的視點並茶餘飯後八卦投射，阿哥阿姐多如天上繁星：發哥，華哥（不止一個 ），星爺（爺級也不止一粒星），偉仔（仔字表親切，與哥同級），肥姐，嘟姐，司棋姐，GiGi 姐，好姨（阿姨級人材輩出，代表人物水蛇春）……無論有幾多姐姐哥哥，只有汪明荃，不用指名道姓，阿姐化身。<br>超越年齡，歲月，時代，是非洗禮，以不變應萬變，以無聲勝有聲，行走江湖近半個世紀，阿姐獨樹一幟，依然堅挺。<br>所以看到演唱會宣傳海報，阿姐面容添加嚴重防腐劑，皮光肉滑至不能，完完全全跟劉曉慶雙雙入選最佳異父異母孖生姊妹，下一輪Twins。<br>靚成咁，給嚇了一跳，沒需要變港版劉曉慶啤？<br>劉曉慶近年雖然被後起之輩鞏俐，章子怡，周迅，左冰冰，右冰冰……等追到有氣冇碇唞，若然高喊一聲阿姐姐姐姐姐……在內地，劉姐不應，誰可擔當？<br>所以，有冇需要搞成咁？搞成點？<br>其他一，二，三，四，五，六線城市情況未知，可遍佈深圳的公車車身的整容廣告（即是最近香港要靚唔要命嗰一科），赫然發現代言人係劉曉慶，靚到，後生到唔單止唔認得，簡直驚嚇！海洋公園哈囉喂，除咗羅蘭姨，絕對可以考慮劉姐，不用化妝，最惡嘅女鬼，就係靚鬼！<br>我們都肯定劉曉慶的演技及其超越時空的地位，無需要來一招天山童姥形象代發言，家有一老，國有一寶，不單止家中長輩，公共空間的代表人物被歡迎程度亦只會隨年齡不斷增長，重要是：社會群眾認得！</p></body></html>