<html><header><meta charset="utf-8"><title>職場慧眼：同末周末 - 張慧敏</title></header><body><h1>職場慧眼：同末周末 - 張慧敏</h1><p>多得Vigi心水清，留言問我的網上版的「周末醒Son」怎麼會變了「同末醒Son」？我份人冇乜優點，不過勝在眉精眼企舉一反三，莫非是個隱喻或「溫馨提示」，預告我在《蘋果》的兩個專欄即將「同末」？馬上嚇出一身大汗！希望沙膽老總及各位編輯大佬大姐高抬貴手手下留情，大人有大量大人不記小人過，之前有甚麼得罪之處請多多包涵好嗎？我確實極之需要更熱愛這份工作，亦非常之咁以《蘋果》專欄作者的身份為榮！我承諾以後一定會醒醒定定，以前從未試過日後更加不會招搖撞騙，不過口舌招尤的確比較難保不會發生，總之我會盡力「識時務」，畀次機會留條生路畀我行得嗎？<br>咁大份報紙偶然執錯幾隻字之嘛，其實有幾大件事？家陣看報的辦報的都不會認真，又有幾多人會留心得到？有些錯可以原諒，但人名絕不可能錯，除了離譜簡直肉酸到無地自容！早前我還特意打給我的專欄編輯，問他有乜理由大名鼎鼎的股神畢菲特個姓都幫他改得？這不只是錯，是失職是不負責任完全無心做事的後果，甚麼都毋須再講！<br>之不過我直至執筆之時，直至另行通知，還是《蘋果日報》的一分子。對我而言《蘋果》不是一般報紙咁簡單！雖然身邊很多朋友看不過眼選擇罷看實行冇眼睇，但無論buy與不buy肥佬老闆的那套理念及哲學；香港，尤其此時此刻，實在需要有一個有勇氣敢言、不畏強權、為公義發聲的傳媒機構及平台。壹傳媒是我心目中的唯一！ 但見錯漏越來越多越過份，內心有說不出的焦急。<br>我自知人微言輕，肉在砧板上只能任由宰割。不過到底相識一場，即使要我「摺埋」，可不可以畀我摺得光榮啲？<br><br>張慧敏<br> http://www.facebook.com/HKcareerdoctor </p></body></html>