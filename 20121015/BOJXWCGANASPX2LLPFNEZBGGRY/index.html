<html><header><meta charset="utf-8"><title>中門大開：壞人幫 - 添馬男</title></header><body><h1>中門大開：壞人幫 - 添馬男</h1><p>上星期政務司司長林鄭風塵僕僕往來港深兩地，先是同「謬」波局長見深圳官員，回港後翌日又北上同吳克儉出席中大深圳校園動工儀式，大家焦點集中在沈祖堯學術自由言論，冇留意當日出席典禮的有廣東省委書記汪洋。對方出汪洋，港方理應出梁振英，但為何由林鄭出席。仲記得9月初反國教佔領政總風起雲湧，梁振英「被取消」出席APEC，連會見國家主席機會也一併取消，當時係改派財政司司長曾俊華出席。</p><p>狼英失寵　林鄭高調</p><p>坊間已開始流傳中央對梁振英有不滿，對他作冷處理，而不滿並非處理國民教育及東北計劃，反而係保釣船啟豐號成功出海引發中日之間的軒然大波。曾蔭權年代一直有一套行之有效的方式去阻止保釣船出航，但梁振英就走精面，扮阻截唔到，避免受保釣民族主義者指摘，機關算盡，為自己利益而不顧中央利益，搞出了一個大頭佛。<br>梁振英失寵，林鄭自然高調，不但先於特首上京，也頻頻用一副Patronizing態度叫人支持梁振英，又為他冇取消煙花活動解畫，矮化梁振英。至於在民望可得分的派錢老人津貼，也係由林鄭掛帥。<br>當初梁振英千方百計踢走林瑞麟，不理港澳辦意見，認為佢民望低，幫唔到自己，諗住借用林鄭高民望，有利自己開局。作為一個特首，實在太天真太幼稚，政務司一職乃對內而非對外，為特首做Housekeeping，同各司局長合作，理順大小衝突，林瑞麟抵得諗，可將自我放低，反之林鄭自視甚高，難同人合作，最重要係佢好要掌聲，點會甘心做低調老二扶助特首。結果今日變成林鄭一人內外兼顧，帶領文武百官，挽救香港政府之唯一希望。<br>至於梁振英及他一班梁粉局長，成為了壞人幫，有衰嘢就入佢哋數，有好嘢就係林鄭、林煥光、胡紅玉等良心幫，問你死未！<br>添馬男</p></body></html>