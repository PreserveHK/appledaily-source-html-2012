<html><header><meta charset="utf-8"><title>13間中招食肆回應</title></header><body><h1>13間中招食肆回應</h1><p>尚賓樓【即時退貨】
</p><p>地溝油事件中「中招」的尚賓樓有兩間分店，位於葵芳恆景花園商場分店的葉經理表示：「今早見到報道已即時退貨，（永興）真係奸商，我們都係受害者，幫襯幾年都唔知佢咁做，好彩手上有幾個供應商，已即時加貨應付需要。」</p><p>龍寶酒家【不欲多談】
</p><p>有三間分店的龍寶酒家，分別在葵芳、將軍澳和深水埗，主力做街坊生意，深水埗分店的江經理對事件不欲多談：「冇嘢講，食環署今朝（昨早）已經嚟過，抽走食油樣本，我哋都已經即時退貨，朝早聯絡過永興，但都搵唔到佢哋。」</p><p>裕滿人家【主管革職】
</p><p>裕滿人家有12年歷史，全港共有7間分店，以粵菜為主打，記者昨日到長沙灣分店查詢，不願透露姓名的負責人大為緊張：「之前你們訪問個職員（貨倉部主管）炒咗嘞，我哋點樣去處理嗰啲油，同埋生意有冇影響我們都唔答。」</p><p>豚肉飯專門店【生意急跌】
</p><p>位於九龍灣展貿中心的「豚肉飯專門店」，昨在店外貼出告示，指已轉用另一油行的芥花籽油，餐廳主任許小姐大嘆：「同永興合作幾個月，都唔係貪平，以後一定唔合作，我哋都係受害者，聲譽大受影響，午市生意已急跌咗五成。」</p><p>囍雲天【嚇到報警】
</p><p>位於觀塘的囍雲天酒家負責人陳太透過電話回覆：「今日（昨日）生意跌了兩成，我們已即時轉用其他供應商，以後都會用大公司啲貨，有好多網民發起唔嚟食嘢，仲有人打嚟恐嚇話我哋，冇陰功，要來打劫我哋，嚇到我要去報警。」</p><p>嘉豪酒家（三間）【街坊諒解】
</p><p>「樣樣食材都要供應商畀合格證書好難做到，我哋行內人都係靠口碑攞貨」。有七家分店的嘉豪酒家董事經理陳志超，對其旗下三間酒家誤收地溝油事件感到很無辜，「幸好街坊同茶客都諒解酒樓都係受害者，因為我哋都唔係由大陸入貨」。</p><p>坤記麵廠【傾倒油麵】
</p><p>灣仔寶靈頓道坤記麵廠售賣傳統麵食，負責人崔小姐說：「永興啲油主要製造伊麵，事後已將油同麵全部傾倒，損失過萬元，害到人好慘呀！希望市民明白唔關我哋事，家轉用另一間都唔知係咪安全。」</p><p>旺記飯店【恐損聲譽】
</p><p>銅鑼灣登龍街的旺記飯店，以潮州打冷著名，負責人謝先生說：「飯店經營20多年，信譽一向好好，最擔心影響聲譽和生意，做食肆最重要是良心，要過到自己一關，知永興啲油有問題，一定唔會再用。」</p><p>鰂魚涌華威酒家【張貼通告】
</p><p>鰂魚涌華威酒家為挽回食客信心，昨在酒家門口貼上通告，聲稱已停用永興提供的食油。至於如何處置用剩的地溝油，酒樓負責人不肯說，並大發雷霆，出手推撞記者。</p><p>香港仔權發飯店【劃清界線】
</p><p>為了與地溝油劃清界線，有六間分店的權發飯店老闆吳偉權，昨日即在各分店張貼澄清啟事。他強調其直接管理的五間分店，全是使用有衞生署簽發合格證的泰國油，「用永興油係香港仔間分店，間舖係同人合作，已立即終止合作關係，稍後（12月31日）就收返個招牌」。</p><p>囍慶藝廚酒家【經理被罵】
</p><p>「我哋同永興攞好少油，今朝就即刻倒晒佢哋啲油」。捲入地溝油事件的土瓜灣海悅廣場囍慶藝廚酒家林經理面對採訪，多番欲言又止。據夥計稱，經理曾被茶客當面指摘，有人甚至指罵他是黑心奸商。</p></body></html>