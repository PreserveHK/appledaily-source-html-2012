<html><header><meta charset="utf-8"><title>中門大開：教而不善 - 添馬男</title></header><body><h1>中門大開：教而不善 - 添馬男</h1><p>香港搞到如此局面，北京班人真係要去深圳蓮花山老鄧銅像前懺悔。<br>鄧小平用務實主義掛帥，處理收回香港，因香港過去唔單止係英國殖民地，仲係自1949年以來歷次政治運動及大飢荒時，對共產黨不滿者的庇護所，香港人有反共意識，毫不出奇，如果唔係有jetso，要香港人熱烈擁護中共，先天上有困難，但又未至於反面無情。1978年鄧小平提出四個現代化，擺脫一窮二白，香港人見中國正常番，就全力投身改革開放之中。老鄧深明如果用內地一套治港，香港必死，因此先有一國兩制、五十年不變，多起用中間派構想。<br>回歸15年，北京以為大國崛起，香港人心卻未回歸，於是發動全方位政治宣傳，入學校、入課程、入學術圈、入青年工作、打文化戰線。如此佈局在曾蔭權年代已按計劃落實，假如今年3月當選的是唐英年，一切會順利進行。但當日建制分裂，唐醜聞纏身，被本地左派有機可乘，將梁振英包裝成反地產霸權的改革派，利用港人政治幼稚病，成功推銷呢件北京舊電池。</p><p>振英弱勢　仲唔識低調</p><p>北京以長官意志壓服本地主流建制，將一位「深紅」自己人扶上特首寶座，建立一個少數派政府，此舉明顯違背鄧小平一國兩制港人治港在操作層面的構想，而梁振英政治上之無能，更引爆了香港人恐共意識。<br>當選翌日明知西環治港陰謀瀰漫，仍高調去謝票，呢張新聞圖片令香港人震驚，也觸動了防禦機制。上場一個月起用被巿民批評的羅范椒芬搞架構重組，擴大問責制，被指為了引入更多梁粉，惹起議會拉布，更重要是令前朝官員不滿，因梁營指摘曾蔭權唔願意協助新特首施政，最後，梁自食其果，無端在財委會表決中以一票落敗，重組夢碎兼引來7月1日十多萬群眾上街。<br>正常人知道如此弱勢，都知要低調，少搞政治，結果國教風波平息後，又來一個中策組奪權大陰謀，另委任毫無政治standing的高靜芝出掌「政治銓敘科」，今次仲低能，自己發電郵畀司局長辦公室，加上好鬥好辯之邵善波上立會開火，再次令香港人深信梁振英管治，有大量隱藏之政治議程。<br>梁振英上任至今一再犯上不必要政治錯誤，處理政治工作粗心大意，不但香港人唔信佢，北京領導也敬而遠之。假如中央為面子死撐下去，每次費盡心力保他，好快佢又再一意孤行犯錯，試問點保得咁多次。<br>總要有個一勞永逸的解決方案。<br><br>添馬男</p></body></html>