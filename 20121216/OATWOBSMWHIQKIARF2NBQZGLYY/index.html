<html><header><meta charset="utf-8"><title>周日人物：<br>為老品牌度橋　宣傳玩出新意<br>謝瑞麟陳立業　肩負翻生使命</title></header><body><h1>周日人物：<br>為老品牌度橋　宣傳玩出新意<br>謝瑞麟陳立業　肩負翻生使命</h1><p>曾經以不足30之齡成為最年輕總經理的陳立業，被外界稱為「橋王」。近年他加入謝瑞麟（417），協助這間老牌公司重新上路，銳意為傳統珠寶業搞搞新意思，如免費幫客人度橋求婚，提供百萬元珠寶租借等，全為「做口碑」。陳立業認為其「代表作」至今尚未出現，「希望在我走之前，可以幫公司建立品牌，而唔係只做一間珠寶舖！」記者：吳綺慧</p><p>當年在香港電訊成功創立「one2free」、「1010」品牌打響名堂，在旅發局推出「Q嘜」優質旅遊服務計劃，亦贏得掌聲。不過現為謝瑞麟首席營運總監的陳立業，卻從不喜歡被別人稱他「橋王」，「我覺得好尷尬，人哋咁叫我，我都唔知點回應好。」<br>陳立業做過電訊公司、旅發局、銀行，到現在賣珠寶，每一個行業似乎都毫無關連，但他卻希望把自己定位為「管理通才」，從每個行業中找出做生意的共同原理，「我以前在香港電訊，張永霖（當時的行政總裁）每晚都要打電話問我賣咗幾多部手機；到賣得出手機，又要諗點令個客上台，谷佢用多啲分鐘。其實邊度做生意嘅原則都一樣，首先要吸引個客肯行入嚟買嘢，然後你有乜add value（附加價值）畀人，先可以令佢變成你長期客仔。」</p><p>幫客度橋求婚　借戴貴珠寶</p><p>陳立業表示，加入謝瑞麟兩年多以來，首要任務就是提升公司產品、服務水平，「度橋」讓分店的夥計們可以發揮，「你叫佢服務好啲，咁具體要點做好？你要諗啲『工具』畀佢哋用先得。」<br>謝瑞麟去年開始，在中、港兩地分店訓練了一班婚嫁大使，除了向顧客提供婚嫁貼士，只要客人在謝瑞麟買求婚戒指，婚嫁大使甚至可以幫準新郎度橋諗計，協助他求婚成功，費用全免。<br>「香港人好似比較怕醜，但呢個服務喺內地好受歡迎。我哋北京同事就做過一個case，男友帶女友來我哋舖頭，聲稱話揀禮物，其間男友謊稱肚痛要去洗手間，其實係走去換咗件熊bear bear裝，再拎住預先買定嘅戒指跪地求婚。」陳立業指出，就算在青島等二線城市，客人都喜歡搞搞新意思，如在商場內掛大banner求婚，轟動到第二日上報紙。</p><p>這數年來，「橋王」不斷諗新計，進一步突出公司服務，「我哋唔做有人做過嘅嘢，引入iPad銷售、全線分店裝Wifi、同時裝品牌crossover上紐約天橋行show，都係我哋第一個做。近排我哋喺內地推出百萬珠寶借戴服務，畀客人借珠寶出外影婚紗相。」<br>陳立業形容，謝瑞麟現時在產品及服務定位上，都已經達一定水平，下一步就是要重新宣傳推廣，告訴顧客沉寂多年的謝瑞麟「已經返咗嚟」。「我哋差不多20年無拍過電視廣告喇！真係好耐，家係時候話俾消費者聽『We are back』，將我哋之前鋪排咗咁耐嘅創意，轉化成實實在在嘅生意。」</p><p>品牌最值錢　做得好賣貴啲</p><p>陳立業說，他在謝瑞麟的「代表作」尚未出現，每次仍期待「下一條橋正過上一條」。長遠而言，他希望幫助謝瑞麟成為一個真正的品牌，而非只是一間珠寶金行。「我哋唔要齋做channel（銷售渠道），最值錢係做品牌，要做到一件產品加咗謝瑞麟個chop，就可以賣貴啲。」<br>不過他笑言，自己已經「時間不多」，「我已經同Annie（謝瑞麟主席謝邱安儀）講咗，我50歲就要退休㗎喇！即係仲有三年。到時搞掂晒我就會唔撈，全職投入理想，去做福音歌手。」</p><p>陳立業小檔案</p><p><b> 1986年</b> 　畢業於加拿大多倫多大學<br><b> 1990至1999年</b> 　回港後任職香港電訊，曾為公司最年輕總經理，創立1010及one2free品牌<br><b> 1999年</b> 　出任花旗（時為萬國寶通）投資管理（亞洲）董事及退休金業務主管<br><b> 2000年</b> 　擔任盈科天馬動力營運總裁<br><b> 2001至2007年</b> 　擔任旅遊發展局市場推廣總經理<br><b> 2007至2008年</b> 　擔任星展香港信用卡及私人貸款業務董事總經理<br><b> 2010年</b> 　出任謝瑞麟首席營運總監</p></body></html>