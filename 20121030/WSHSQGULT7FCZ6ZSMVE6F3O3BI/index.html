<html><header><meta charset="utf-8"><title>蘋機會：刺客現身秋葉原　Ubi力撐Wii U</title></header><body><h1>蘋機會：刺客現身秋葉原　Ubi力撐Wii U</h1><p>將有不少大作的UBISOFT，原來嫌上個月舉行的Tokyo Game Show多規矩，索性喺秋葉原自搞「UBI DAY」與粉絲見面，試玩當然唔少得，更有Cosplayer扮《AC3》刺客！而Wii U獨家作《ZombiU》更極受機迷歡迎，場面好墟冚。　記者、攝影：韓繼聰</p><p>粉絲排隊買紀念品</p><p>「UBI DAY 2012」第一次舉行，選址秋葉原，吸引不少機迷。場地雖然不大，但分成不同試玩區，俾機迷試玩《AC3》、《AC3 Lady Liberty》、《ZombiU》及《Rocksmith》。現場亦設有小型舞台，邀請《AC3》聲優及Cosplay角色到場，場面熱鬧。由於有不少限量版產品發售，排隊買嘢嘅人仲多過排隊試玩，當中最好賣嘅係《AC》紀念品。</p><p>《ZombiU》極受歡迎</p><p>於TGS唔多見嘅Wii U，來到「UBI DAY 2012」就變成大紅人，除了《AC3》 Wii U版外，Wii U獨家嘅《ZombiU》更極受歡迎，要排隊約兩個鐘先有得玩。這個Game需要大量運用Wii U Pad手掣，除一般顯示地圖外，亦要靠它進行裝備、夜視、遠距離狙擊等，由於兩個畫面同步進行，你用裝備時，大畫面同時顯示被喪屍襲擊的畫面，見機迷個個都玩到手忙腳亂，加上畫面血腥，氣氛營造出色，感覺相當創新刺激。遊戲的死亡機制十分有新意，試玩時發現，如你用的角色死亡，遊戲將以另一附近角色繼續進行，但要攞番上一角色嘅裝備，要打番變成喪屍的上一個「自己」。</p><p>《ZombiU》發售日期：</p><p>將與Wii U同步推出（美國11月18日、日本12月8日）</p><p>《AC3》美國獨立戰</p><p>《ZombiU》受歡迎，但《AC3》始終係老大哥，於場中佔大部份試玩位置，更設PS3、PSVita、Xbox360及Wii U版試玩。現場高潮亦由《AC3》真人版刺客Connor現身帶起，Fans見到興奮不停影相。大會亦請來《AC3》聲優訪談及表演即席配音，可見對《AC3》的重視。其實《AC3》早已曝光多時，故事以美國獨立戰爭作背景，今次試玩感覺畫面比四月美國E3時更靚，完成度更高。從畫面的精細度可見新開發引擎Anvil Next的威力，且將有中文版推出，相信香港機迷會玩得更投入。</p><p>發售日期：</p><p>《Assassin's Creed III》<br>10月31日（PS3、Xbox360英文版）<br>11月20日（PS3、Xbox360中文版）<br>11月22日（PC中英文版）<br><br>《Assassin's Creed III Lady Liberty》<br>10月31日</p></body></html>