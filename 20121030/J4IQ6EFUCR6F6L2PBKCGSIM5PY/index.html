<html><header><meta charset="utf-8"><title>隔牆有耳：狼生狼太　哈佬喂前趕搬竇 - 李八方</title></header><body><h1>隔牆有耳：狼生狼太　哈佬喂前趕搬竇 - 李八方</h1><p>至今仲未交代山頂大宅僭建嘅狼振英，噚日遷出呢個「是非地」，同狼太正式遷入禮賓府做新主人。但查實禮賓府嘅翻新工程，12月先完成。搬得咁趕，唔通噚日係大吉日？堪輿學家麥玲玲話唔算喎。咁唔通鬼節出世嘅狼英，想喺今個萬聖節有個新地盤應節？</p><p>盡快遠離僭建大宅</p><p>狼英7月上任至今一直住喺山頂僭建大宅，事關禮賓府嘅翻新工程，例如全面更換屋頂瓦片等都未做好。八方聽聞狼英一直好想快啲入主禮賓府，覺得咁樣先顯示到佢係一區之首，但礙於工程未完成，先至唔搬住。點知噚日政府發出聲明，話狼英同太太噚日已經遷入禮賓府，仲話禮賓府嘅定期維修同翻新工程仍然進行中，預計12月先完成。點解唔肯等多一個月？八方真係唔知，有口痕友就話，可能佢想快啲遠離山頂呢個是非地啦；又或者想有個難忘嘅萬聖節啩，話晒佢都係鬼節出世，可能特別重視呢個節日噃！堪輿學家麥玲玲聽到狼英已經入主禮賓府，第一個反應係「乜佢好急咩？」原來佢話如果要擇好日，11月5號仲正，但噚日又唔算好差嘅，算係中吉日。但噚日同時忌動土，怕唔怕呢？麥玲玲話呢樣反而冇相干，因為裝修工程一早已開始，問題較大嘅反而係裝修未完成，一路住又一路掘同鑿嘅話，對健康唔係咁好，狼英要保重咯。mailto:pf_lee@appledaily.com</p></body></html>