<html><header><meta charset="utf-8"><title>唔想湊仔 - 邁克</title></header><body><h1>唔想湊仔 - 邁克</h1><p>最近報上醍醐灌頂的金句真多，而且開金口的談話頭往往出人意表。譬如形象設計師Titi Kwan和欠債不還錢的商家對簿公堂，明明是宗牽涉錢銀的官司，提到昔日為何欣然下海擔任顧問，原告卻忽然離題萬丈，溜出一句「以為佢哋好錫我」，直把我笑到臉皮變成嬌潤的粉紅色。那種深深被愛的錯覺真是害人不淺，當局者自顧自沉醉在幸福之中，感情毋庸宣戰理智也自動升白旗，為了投桃報李乜都肯制，對方中意食榴槤，揞實鼻哥讓出雪櫃為他存隔夜貨，異味驅之不散，至多抬到堆填區報銷，含笑去豐澤買新的。但是做生意歸做生意，久居巴黎的關先生怎麼沒有向務實的法國人學習，夾硬將談情說愛的心思用在商場，唔撞板先至有鬼。<br>然後輪到鍾楚紅。記者的巧嘴不知道問了什麼問題，竟套到如此精彩的答覆：「我鍾意成熟啲，但唔可以太老，我又唔想湊仔，唔想做護士。」短短一句話，簡直代大部份男女說出終極擇偶願望，凡夫俗子不必上香，女神自動為民請命。「成熟啲」指的不會只是實際歲數，還有嚴拒幼稚天真儍的含義，如果你曾經瞓身做過市場調查，應該完全明白。「唔可以太老」也合情合理，拍拖喎，誰希望一日廿四小時飾演對象的人肉拐杖，行步路都要讓搖搖欲墜的他或她依靠？最絕的是「唔想湊仔，唔想做護士」，畀着個卜卜脆的青春活寶你，荷爾蒙再旺盛又如何，不是每個人都有偉大的慈母基因，任勞任怨餵奶換尿片唱催眠曲。不過，隔了幾天微博見到鍾小姐和韓男崔始源的合照，我又想，湊仔有時都幾好……</p></body></html>