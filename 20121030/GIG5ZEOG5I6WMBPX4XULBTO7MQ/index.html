<html><header><meta charset="utf-8"><title>爽人物：工廈樓價越升越有火　有殼藝術家嘆文化將死</title></header><body><h1>爽人物：工廈樓價越升越有火　有殼藝術家嘆文化將死</h1><p>香港崩壞的房屋政策造就地產霸權橫行，近日政府推出辣招卻放生工廈炒家。曾出戰立法會功能組別的工廈藝術家關注組主席周俊輝，見證火炭區工廈10年升價10倍，他於07年以70多萬元上車做業主，其千呎工廈畫室的樓價現已飆升至近300萬元，10年前單位僅值20多萬元。賬面升價用家未真正受惠，不少工廈藝術家被迫遷再迫遷，他高呼要「踢走炒家」，否則香港文化枯竭，死路一條。</p><p>炒家入主迫走用家</p><p>現年32歲的周俊輝是中大藝術系碩士，現為視覺藝術家，曾獲「香港藝術中心三十週年大獎」及「Sovereign亞洲藝術獎」，以繪畫港產電影畫面揚名，其中《無間道》系列最受注目。他今年參選立法會體育、演藝、文化及出版界功能組別，以477票敗於馬逢國的1,106票。<br>周俊輝10多年前已在火炭工廈租用工作室，「最初月租3,000幾蚊都畀唔起，要同兩個同學夾份。後來啲畫越畫越大，唯有自己租一間」。他的工作室約1,200呎，03年只售20多萬元，「呢區價格喺沙士期都冇跌過，10年前最平係200幾蚊一呎，家升到2,500蚊，最慘係大家覺得比起外面住宅樓仲要平，繼續入嚟炒賣，瘋狂炒賣係唔健康嘅風氣」。資產升值，周俊輝心中卻有火：「好多人覺得，有乜嘢好得過乜都唔使做，一年之後層樓升咗100萬？但我會話我係用家，就算賬面升咗幾多都冇用，你將樓價谷到一個境地，藝術家冇晒地方去做創作，唔係好事。」</p><p>文化不單止放煙花</p><p>他曾發起「趕走炒家、留住用家」簽名行動，希望香港自留一條生路，「政府要發展六大產業、創意經濟，某程度上知道炒賣係死胡同，終有一日泡沬爆破。我會問，你承唔承認我哋創作人喺工廈裏面已經做咗啲成績？如果答案係唔承認，冇得傾落去」。<br>近年政府向工廈打主意，周俊輝成立關注組為業界發聲：「之前活化工廈政策，改裝嘅工廈都做咗酒店，家又話做中途宿舍，甚至領匯都轉移戰線收購工廈，發展商場。其實好多行業需要呢啲地方去營運，唔單止中小企同創作人，有啲家庭作業仲喺工廈入面。」他看到「無殼」的創作團體不斷被迫遷，「例如樂隊Hidden Agenda幾年搬咗三次，最諷刺係喺九龍東發展嗰陣，呢班人不斷被迫走，同時間又請佢哋去表演。啲人剩係見到佢哋好風光咁表演嘅面貌，但從來冇人理會節目究竟喺邊度生產」。<br>藝術家吵鬧，令人質疑是想爭取資源，但周俊輝說：「如果冇長遠政策，訩兩幢大廈出嚟一樣行唔通。藝術家冇特權去訩資源，但有責任提醒大家，我哋諗嘅文化政策應該係乜。家我哋見到政府嘅邏輯係將文化變做盛事，最好好似幻彩詠香江咁，有啲好燦爛嘅煙花見到，但文化並唔係只係得一啲咁嘅盛事項目，係要有醞釀嘅條件。」文化界對梁振英有寄望嗎？周的答案是：「大家已經覺得肉隨砧板上，對佢冇乜嘢寄望，但呢個都唔係健康嘅諗法，無論文化定民生，我哋作為民間組織都會監察。」<br>記者：吳淑義</p></body></html>