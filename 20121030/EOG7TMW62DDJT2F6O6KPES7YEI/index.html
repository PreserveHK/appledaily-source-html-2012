<html><header><meta charset="utf-8"><title>私駕路：百變凳王　加電幫拖</title></header><body><h1>私駕路：百變凳王　加電幫拖</h1><p>日產Serena早喺90年代初面世，已迅速獲得用家歡心，每一代都令人期待。最近推出的小改款，更加入「仿混能」概念嘅S-Hybrid，加多一嚿細電輔助引擎，令油耗低至15.2km/L，拍住私家車咁慳家。　記者：徐影龍　攝影：周旭文　模特兒：Waye@GME</p><p>輔助電池 更慳錢</p><p>日產為Serena小改款加入新S-Hybrid系統，其實唔算咩高科技，說穿了只係在引擎艙，加多一嚿27Ah水電池，專責車內12V電器，減低主電嘅負擔，亦即加大了煞車等能量回收及總儲電量，令「停車熄偈」使用密度提升，達至慳油慳錢嘅目的，尤其大部份時間行走燈位多嘅市區路段，慳油效果會更為明顯。官方根據JC08標準測試，油耗可低至一公升行到15.2km，即係每公里約$1.1多啲，比好多1,500cc私家車仲要低，揸MPV一樣無壓力。S-Hybrid同真正混能車比，減耗當然無咁強，但系統簡單，車價唔會高一截，就算嚿電不幸用到「打柴」，大可成嚿電更換，維修難度更係近乎零。就算未來日產為S-Hybrid發揚光大，換嚿更大容量嘅電池，都係輕而易舉嘅事。</p><p>佈局靈活實用</p><p>講完數字，講番小改款有咩新嘢玩。頭燈換上藍色燈殼，環保意味加重咗，而尾燈及尾煞車燈，亦換上白燈燈殼LED，車身多咗個「S-Hybrid」章，一望就知係新版Serena。除咗新加入後座恒溫冷氣，Serena繼續大Show「凳王」本色；座椅全開可坐足八個人，中排可變出中央手枕位，甚至整個推至前座，令中間騰出一條「小走廊」，方便尾座乘客出入。更甚者連中排左側座椅，都可向內推，令「小走廊」移至左側車門，方便上落，仲有尾排座椅可獨立向側翻起收納，大大增加尾廂空間。座椅佈局夠晒靈活多變，若要將所有變化都玩一次，相信你都幾攰。</p><p>Check！</p><p>體貼小窗仔
</p><p>在眾多日系強勢MPV中，Serena最令我有印象的地方，就係兩邊A柱開咗個小窗仔。咪睇小咁細塊玻璃無咩用，佢不單直接提升司機視野，亦令車內開揚度增加，最重要係我呢類高佬揸大車，轉彎時好易被前方A柱擋遮入彎視線，有咗小窗仔，就毋須郁身郁勢嚟遷就，好體貼。</p><p>Nissan Serena Green Highway Star SH</p><p>引擎：1,997cc直四<br>馬力：147ps/5,600rpm<br>扭力：21.4kg-m/4,400rpm<br>傳動：XTRONIC CVT<br>售價：$295,800<br>查詢：2803 5333（合誠汽車）</p></body></html>