<html><header><meta charset="utf-8"><title>泰國米 - 左丁山</title></header><body><h1>泰國米 - 左丁山</h1><p>上星期睇BBC新聞，講到泰國出口總額大跌，食米出口跌咗44%，點解跌得咁多？因為泰國政府（女總理英祿）有競選承諾，要向泰國農民以每噸15,000銖收購白米（約490美元），但此價大大高出國際價格，泰國米商出口泰米有困難，於是啲米唔駛出口啦，政府收埋咁多米，出口唔得，在國內銷售會擾亂市場，壓低零售米價，政府蝕到喊，兩樣都唔掂，結果就係政府屯積大量白米，要周圍搵倉庫儲米，連廊曼機場（舊國際機場）嘅飛機庫都成為米倉。<br>政府津貼農民，以高出市價買農產品，並非泰國獨有，美國農業部最近就買入大批穀物，支持中西部農民。日本自民黨當政年代，農業政策大力向農村農民傾斜，法國農民視領取政府資助為理所當然，故此他信細妹英祿用高價買米呢一招嚟收買農民選票，只算係從先進民主國家偷橋，並非天才發明。<br>政府津貼產業一定會衍生「貪污、攞着數、無效率經營」，在泰國呢啲貪污風氣甚盛嘅地方，政府高價買米就產生嚴重問題，破壞經濟體系嘅正常運作。商人A最近去泰國考察貿易行情，對屯積泰國米略知一二；商人A對左丁山講：「泰國政府用15,000銖買一噸米，呢啲米跟住存入政府倉，好快就有人以出口到外國（G2G）名義，向貨倉提走一批米，名義係出口到柬埔寨，其實係利用虛假出口文件提貨，啲米一出咗貨倉就另外有人以農民身份，換過包裝，再賣畀政府，如是者一噸米循環賣兩三次，都唔知邊個呃邊個，是否集團或詐騙，無從稽考矣。英祿以為高價買米有利農民，其實更有利於『騙米集團』，拿納稅人嘅錢來較飛！」唔好以為呢啲事只會在泰國發生，大有為政府用公帑派俾某一個產業，就會誘發犯罪集團動腦筋、鑽空子，經濟學概念話俾我地聽，走私乃跨境價格差異之必然後果，尤以發展中國家為然，泰國政府偏離市場價錢向農民買米，想話唔益非法集團呀，幾難咯。一啲新上台政府要做「有為」，要「適度干預」，要放棄「大市場，小政府」理念嘅，唔該多啲瞭解現實。</p></body></html>