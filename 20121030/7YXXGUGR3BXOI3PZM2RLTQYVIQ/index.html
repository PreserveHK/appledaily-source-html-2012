<html><header><meta charset="utf-8"><title>異動空間：舜宇蓄勢破頂 - 魏力</title></header><body><h1>異動空間：舜宇蓄勢破頂 - 魏力</h1><p>地產股升了幾個月，近排買的統統賺錢，有乜風吹草動，自然先沽為敬，人踩人怒掟，領匯（823）成地產股資金避風港，40蚊就快到，息率得番3厘，其實貴得幾離譜。<br>想打穩陣波，應揀盈利增長強或復蘇股，昨推介金蝶國際（268），基金大戶主導，8月首次叫買時1蚊左右，昨大成交突破向上，升至5月以來高位，收報1.69元，不妨坐定定等見兩蚊。另一愛股安東油田（3337），半年前推介，至今已翻一番，走勢靚爆！<br>近排魏力重點研究股之一係舜宇光學（2382）。過去半年已升了1倍，往績PE達16倍，睇落唔平，但業務前景佳，盈利增長勁，預測PE料回落至單位數，股價破頂在望。<br>舜宇主攻智能手機鏡頭及數碼相機鏡片等業務，目前主要接聯想集團（992）、中興通訊（763）、華為及諾基亞定單，代工做500萬、800萬及920萬像素鏡頭，三星亦係佢大客。受惠智能手機普及化，過去4年純利累飆兩倍，主攻中檔手機，有利爭取新興市場定單，隨着手機鏡頭像素越做越高，舜宇的技術優勢將更明顯，有利提升毛利率。<br>野村報告估計舜宇今年EPS可達0.574人仔，即現價預測PE得6.5倍，以9倍PE為目標，可見6蚊！<br><br>魏力<br> http://www.facebook.com/2012jason </p></body></html>