<html><header><meta charset="utf-8"><title>中門大開：自治與獨立之間 - 添馬男</title></header><body><h1>中門大開：自治與獨立之間 - 添馬男</h1><p>如果北京領導人有當年鄧小平實事求是的處事方式，應該細心研究近期香港社會出現眷戀港英時代現象的成因，而不是粗疏地打成「港獨」，挑動社會矛盾，製造尖銳對立。<br>八十年代年輕學生支持一國兩制，支持民主、民族回歸。當時社會上也有眷戀殖民地之風，就是工商界既得利益階層，佢哋希望不平等條約繼續，主權象徵式交還中國，治權則繼續歸英國。<br>那時內地仍未擺脫文革後一窮二白，如果香港人眼中只有利益，應該嗰陣就出現港獨運動，唔認呢個窮祖國。八十年代年輕人認為一國兩制、港人治港、高度自治係有希望，可以改革香港社會，發展民主。當時年輕人亦相信中國也會走向民主改革，總理趙紫陽1987年十三大已公開表明政治體制改革的方向。<br>廿多年後，當日支持回歸的年輕學生，今日已年近50，民主普選不但未有實現，一國兩制所承諾的自治，正受到內地威脅。梁振英當選特首，是左傾冒進之舉，北京挑選一個深紅政客的自己友揸旗，香港人忽然醒了，高度自治是否已冇運行？每個人心裏都有此疑問，越睇越唔對路，西環治港呼之欲出，香港人認為北京之手無處不在。<br>年輕人對一國兩制、高度自治的現況感到極之失望，最重要係睇唔到希望，睇唔到自治有將來。2017年真係可以冇篩選，一人一票普選特首？2020年可以完全廢除功能組別？大家心存疑問，亦唔信梁振英會全力向北京爭取。</p><p>不滿施政　懷緬普世價值</p><p>由於對西環治港恐懼，對北京挑選的治港人才失望，對施政不信任，種種怨懟變成向後望，眷戀殖民地。<br>呢種向後望心態係因為前景灰暗所造成，港英年代倫敦殖民地事務部及外交部自七十年代起，已鮮有插手港府內部事務，城邦自治論就是講出殖民地時代自治程度高於今日，不少年輕人視梁振英與昔日倫敦委派港督無分別，立法會空有一套比港英時代更大民主成份制度，建制派仍牢牢掌控大局。<br>香港人也見到今日所高舉的核心價值，是在港英時代確立的普世價值，如人權、法治、民主、自由。但今日內地插手特區事務，正好是對呢套核心價值帶來威脅。<br>龍獅旗只不過係表面，新一代對一國兩制、高度自治、港人治港十多年來在實踐上的偏差失望，所積累的不滿，先至值得正視。而扣港獨帽子只會挑起更大不滿。<br>添馬男</p></body></html>