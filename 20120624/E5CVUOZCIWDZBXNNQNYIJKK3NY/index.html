<html><header><meta charset="utf-8"><title>中門大開：CY〞Teflon〞Leung - 添馬男</title></header><body><h1>中門大開：CY〞Teflon〞Leung - 添馬男</h1><p>在選特首的政治評論中，曾用TeflonPolitician形容振英，上周爆出僭建醜聞，不妨同大家再重新認識一次，因為在未來五年廢話連篇的政局中，大家不會再次受騙。台灣政界稱Teflon做「不沾鍋」，廣東話叫「唔上身」，指稱政客好似易潔鑊塗了一層聚四氟乙烯，英文叫Teflon嘅物質。TeflonPolitician有兩種：一是永遠站在道德高地，唔會整污糟自己隻手，凡事唔會上身。台灣馬英九當法務部長時，便被批評為「不沾鍋」。另一種是專業政客，專門玩弄政治語言，Bullshit當秘笈，政治手腕靈活、傳媒關係合縱連橫，做DirtyWorks又唔會留低手指模，唔會俾人捉到，醜聞永不上身。<br>最先應用此名詞是美國前眾議員PatriciaSchroeder，她在用易潔鑊煎蛋時啟發，用以指列根總統任內醜聞纏身，但仍民望高企。另外兩位被傳媒稱為易潔鑊政客包括英國前首相貝里雅、德國總理默克爾，美國駐柏林領事館便私下稱她為AngelaTeflonMerkel。</p><p>易潔鑊政客　乜都唔上身</p><p>振英本是香港最出色的易潔鑊政客，一年來一路過關，直至到還有十日宣誓上任爆出「僭建門」。<br>其實要成為TeflonPolitician並不容易，某些政客一出狀況便會揮之不去，如寃魂不息，某些政客則可以立即止蝕。當中能否過骨最關鍵是MediaRelationship，因為公眾是通過媒介去認識公眾人物。振英兩年來全力經營傳媒網絡人脈，尤其針對中產媒體如《明報》、《經濟日報》、評論員、學者。他成功建立求變及反地產霸權的形象，取得年輕記者的歡心。因此每當出事，佢用十分低能之回應口徑「唔清楚、唔知道、唔關我事」，大家便收貨，不再追查追問下去。列根任內也是用個人演員魅力及反蘇立場，令白宮記者心存好感，所以醜聞全不上身。振英是由《明報》捧上台，大家有目共睹，而《明報》亦是力捧林鄭做政務司之媒體，《明報》與發展局局長林鄭月娥處理唐梁二人僭建醜聞大細超，直接導致梁民望大幅拋離唐。總編劉進圖、羅范、林鄭全是梁營或泛梁，才成功將僭建議題操作成唐英年的大醜聞，振英則在幾個月後將僭建迅速毀屍滅迹包裝成無心之失。香港不知從何時開始，政治會變得如斯醜陋。</p><p>廢噏當秘笈　記者不耐煩</p><p>但Teflon是否永不甩掉呢？非也。一旦政客無法鞏固自己與傳媒關係，及站在政治道德高地，Teflon便會逐漸剝落，「污迹」纏身便會開始。因為政客並非靠理據去說服媒體，而是靠Bullshit，即「廢噏」。「廢噏」不同講大話，但比講大話遺害更大。講大話也有真假之分，廢話是一堆語言，真假不分。如振英掛在嘴邊「開誠佈公」就係典型，記者問佢當日，佢一口咬定屋企冇僭建物，因為自己問過兩位專業人士。但到今日醜聞爆出，記者追問這兩位誤導振英的關鍵人物，要佢交代，佢就話自己一力承擔，拒絕透露。所謂開誠佈公其實只是毫無認知意義的廢話。記者對此Bullshit已變得不耐煩。<br>前線記者對振英政治手段醒覺，對羅范、林鄭感厭惡時，振英靠「廢噏」會變得更明顯，也是他身上Teflon脫落之時。可惜大宅僭建被揭發得太遲，大家只好眼白白睇住佢登基掌權。<br>添馬男</p></body></html>