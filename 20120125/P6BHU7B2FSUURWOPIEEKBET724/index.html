<html><header><meta charset="utf-8"><title>市建局威震 - 左丁山</title></header><body><h1>市建局威震 - 左丁山</h1><p>新年前到馬場，碰到馬主Ｃ，問佢隻馬有冇機會，佢話：「CY有冇機會吖？」左丁山不虞有此一答，窒咗一窒，即刻睇吓馬簿，係噃，嗰場有隻8號大熱門，馬主Ｃ確係好難贏到頭馬嘅，佢既然咁講，索性問埋：「亨利有冇機會呀？」馬主Ｃ答：「亨利咪係8號囉。」哦，十五分鐘後已有賽果，8號順利跑第一，馬主Ｃ隻馬跑第二，一條單Ｑ雖然派彩不多，中咗梗係好過冇中，如果係咁嘅話，競選特首跑馬仔又係亨利CY單Ｑ啫，問題係邊隻馬行頭，第三隻馬阿爾拔何一定係輸一條街，可以慢慢行番嚟。<br>後來在廂房碰到地產Ｅ，佢最鍾意小注怡情，話用過隻九十九倍嘅「天光明」做膽，中咗四連環八千元，笑到見牙唔見眼，左丁山聽到，唯有唉聲嘆氣，地產Ｅ話：「天光明走咗光咯，下次再出，冇九十九倍嘅嘞，不過我既然贏開，隻馬再出嘅話，一定再用佢做四連環馬膽，希望再收八千！」認真大想頭，走光馬再出，易成眾矢之的，冇咁容易放得出頭，跑前四名未必咁易，左丁山就好少有咁嘅馬運，向佢轉述馬主Ｃ之言，問佢點睇，地產Ｅ話：「馬主Ｃ代表好多商界人士嘅諗法，亨利目前係大熱門，CY除非在最後一分鐘着啡燈落飛，否則難以睇好。（按：着啡燈係馬場術語，有一隻馬嘅賠率急速滑落，譬如由二十倍急跌到五倍嘅話，馬場電腦屏幕會用顏色轉變來促請馬迷注意。）」</p><p>隻馬嘅賠率着啡燈就容易睇到啫，競選特首着啡燈就好難得見，大注落飛之人只會有一個，就係來自黨中央，唔，睇吓會唔會在三月二十號之後吹雞？地產Ｅ以前有參加市建局嘅舊區重建計劃，問佢市建局的新樓點解賣得咁貴，係唔係地產商要食埋市民隻車？地產Ｅ話：「我地唔敢公開嗌寃枉嘅，市建局對新盤呎價，極度進取，講明不能賤賣，我地與市建局為咗訂價，講到口水乾，終於都係市建局贏，貴價到銷情呆滯先至再講過，我地大老闆話，每一位地產商同市建局合作一次就夠嘞，唔好再玩第二次！」原來市建局咁巴閉，地產商都怕咗佢，果然威名遠震，夠遠夠長。</p></body></html>