<html><header><meta charset="utf-8"><title>隔牆有耳：禮義廉選土共新人王 - 李八方</title></header><body><h1>隔牆有耳：禮義廉選土共新人王 - 李八方</h1><p>民建聯貴為香港第一大黨，有逾兩萬會員，不過人多就唔一定好辦事。佢哋噚日搞咗個發言人演講會，扶植土共接班人，八方都有去觀摩，睇吓裹面會唔會有未來陳克勤。歷時兩個鐘嘅演講會娛樂性豐富，好似有人話成功要素係要夠「肺」；如果要勉強「大和解」對香港都冇好處云云，見解「精闢」，充份體現到禮義廉精神。</p><p>「所有成功都係由廢開始﹗」</p><p>民記每兩年選一次政策副發言人，經過筆試、面試、辯論，由47人篩淨23人，噚日進入最後遴選階段，鬥演講。做得禮義廉政策副發言人，對國情，中央架構都應該要滾瓜爛熟。不過民記有位叫招文亮嘅仁兄，發言時引用國務院副總理李克強早前訪港講話內容，點知講咗「國家副主席」，唔通有人洩露國家機密？台下原本聽到就快瞓着嘅人，都即時俾佢嚇醒。<br>另一個騎呢新星名為侯國東，其實口才唔錯，有潛質做DJ，之不過大鍾意搞爛gag。佢一開口就話：「所有成功都係由廢開始﹗」吓﹖難道呢個係民記獨有嘅成功之道﹖原來佢係話肺腑之言個「肺」喎。之後仲自創八字真言－－「知易行難，老生常談」，「老」代表「鹵水蛋」，凡事要「浸耐啲」咁話喎，真係俾佢吹脹！<br>第三位傑出新人係馬恩國，正當中央話要大和解之際，呢位馬生就覺得「地產黨」為嘅係私利，團結唔到就無謂勉強。咁夠薑，可惜你入錯黨囉。<br><br>mailto:pf_lee@appledaily.com</p></body></html>