<html><header><meta charset="utf-8"><title>蘋機會：黑莓×保時捷　鐵殼柔情</title></header><body><h1>蘋機會：黑莓×保時捷　鐵殼柔情</h1><p>黑莓向來走行政人員路線，今次豁出去，與PorscheDesign炮製出呢部鋼水十足嘅P'9981。金屬機面、鍵盤再加上不鏽鋼邊框，頗有辣跑用開嘅鋁合金Feel；機背鋪上類似賽車座椅嘅皮革，手握感覺柔軟舒適，令到保時捷呢位鐵漢，互乘落黑莓智能手機處，竟散發出柔情嘅化學作用。<br><br>記者：陳國輝　<br>攝影：周旭文　<br>Model：Anladia@GME淘女郎　<br>鳴謝：富利堡車行</p><p>金屬機面襯皮背</p><p>黑莓今次跟保時捷Crossover，又真係徹底走出過往平實行政風格，未睇P'9981有乜把炮，跟機配件已加入PorscheDesign獨有元素，例如屏幕抹布、印有「PD」Logo嘅立體聲耳筒等。而我覺得最吸眼球係直立式叉電座，同樣鋪上仿皮物料，P'9981放上去就如躺在軟熟大床上，唔怕刮花心愛靚機。<br>至於主菜P'9981，更係放棄黑莓一貫圓滑設計，改為方角硬朗線條，一列列金屬QWERTY鍵盤，再加印有「PorscheDesign」嘅不鏽鋼邊框，剛陽味相當濃烈。但反轉機背剛好相反，底蓋採用仿皮物料所製，防跣之餘，手感仲好似辣跑上嘅座椅，軟綿綿好舒適，果真有點鐵殼柔情嘅味道。</p><p>上觸下篤易操控</p><p>一廂情願，以為溝埋PorscheDesign出手機，肯定會內置大量汽車或波子專用Apps，點知又諗多咗。好明顯，一開機見嗰款普通藍色格仔UI，你我都未必估到竟出自PorscheDesign之手，直至玩入《wikitude》，先發現一款以GPS來幫你搵附近「PorscheDeisgn」專門店嘅服務，除此之外，都無乜專用Apps了。<br>如果講到實用性，我始終比較鍾意黑莓雙操控特色多啲，起碼QWERTY比虛擬式鍵盤更準確實在，讓我可盡情「快打」中英文訊息之外，再夾埋2.8吋TouchScreen，能快速上下揭頁、轉功能，上觸下篤夾住嚟用好靈活就手，大大提升操作效率，啱晒日理萬機嘅行政人員。</p><p>PorscheDesignP'9981</p><p>系統：BlackberryOS7.0<br>處理器：MSM86551.2GHz<br>屏幕：2.8吋　　<br>鏡頭：500萬像素<br>記憶體：內置8GB、支援microSD<br>查詢： http://hk.blackberry.com/p9981/ </p></body></html>