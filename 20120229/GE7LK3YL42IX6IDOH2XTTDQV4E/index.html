<html><header><meta charset="utf-8"><title>關仁隱事：「餵蚊」「蜻蜓」講電話靠凶 - 關仁</title></header><body><h1>關仁隱事：「餵蚊」「蜻蜓」講電話靠凶 - 關仁</h1><p>選美出身嘅「餵蚊」因為擁有35E身材，好快就喺啲遊戲節目有得做下乜乜女郎，佢嗰條事業線令觀眾最有印象，可能因為咁，好快就搵到老細。雖然呢排佢喺套醫生劇裏面做個醫生仔角色，好似好有上進心、好有內涵咁，但原來佢都有幾分霸氣，一啲都唔好蝦。<br>餵蚊有次單拖喺電視台餐廳飲下午茶，坐低未叫嘢食，就全間餐廳都聽到佢攞住個手機大大聲咁鬧人，其中一句仲問對方係咪要撩交打，雖然冇爆粗，但語氣都好粗鄙，搞到坐喺附近同老婆撐枱腳嘅視帝都為之側目，枉佢生得有樣有身材，一起火就當眾現晒形。<br>另外，都係選美出身嘅「蜻蜓」有日喺髮型屋整頭，佢擘大喉嚨講電話又係撻晒朵：「我係鬥靚冠軍嗰個蜻蜓喎……」氣燄之大，令人咋舌。<br><br>撰文：關仁</p></body></html>