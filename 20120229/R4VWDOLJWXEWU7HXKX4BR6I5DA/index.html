<html><header><meta charset="utf-8"><title>童樂日．和孩士多：一條着到大　尿布回歸</title></header><body><h1>童樂日．和孩士多：一條着到大　尿布回歸</h1><p>BB最叻是甚麼？之唔係「便便」囉！家長們照顧BB的最大開支，相信除咗奶粉，就應該數到買尿片錢囉！為咗慳番啲尿片錢，不如學阿媽嗰代，試吓用尿布啦！<br><br>記者：陳家蕊<br>攝影：蔡家輝<br>Model：Curtis&amp;爽爽@PureModels</p><p>Hynek　4個月</p><p>我未識行又未識坐，但係識做掌上壓！媽咪話我第一次識用頸部肌肉抬頭仔！爹地喺相機背後笑得好開心喎！</p><p>傳統尿布DIY摺法</p><p>現在新一代尿布，好多都用百分百純棉質地，極柔軟，要摺一啲都無難度！</p><p>啪鈕調節　大細啱着</p><p>問十個人，九個半對尿布都好似有種誤解！以為尿布就係咁得塊布，又要係咁洗，感覺好煩人；其實現在最新的尿布，連摺都唔使你摺，成塊尿布已經係尿片造型，只要好似褲仔咁穿上，用落好方便，仲要好多唔同可愛款式過你揀，感覺一啲都唔污糟、老土。<br>美國尿布領導品牌之一──BambioMio，今年新推了一款多合一尿布，成條尿布有晒吸濕易亁的內裡，更有可加吸濕墊的間格，當中設計最大賣點，係有可按寶寶身形而調節尺寸的啪鈕設計，可以由初生的ＢＢ，用到ＢＢ脫片期，一條尿布着足年幾、兩年，又可以留番畀下一胎，除咗方便就只可以講多句：「真係慳番唔少錢！」。</p><p>布片殼　出街方便換</p><p>咁大塊多合一尿布，帶幾塊出街同BB更換咪好重？放心！因為好多尿布公司都推出了包在尿布外圍的防水防漏的尿布套，家長只要帶上輕便的尿布出街替換即可。<br>另一間尿布名牌──GroVia，就推出可替換「布片芯」的布片殼，芯和殼可分開購買，精明的家長可以帶一個布片殼出街，之後替換不同的布片芯或者尿布就可以啦！小記有個建議，家長大可以在家中用多合一尿布，出街則用布片殼，咁就最慳又方便！</p><p>學習褲　唔吸濕為戒片</p><p>小朋友到十八個月大，就可以試吓穿學習褲！學習褲嘅感覺，其實幾似多合一尿布，但係就再簡單啲；原理其實係BB便便一至三次都唔會滲漏，但係因為無吸濕墊作用，會令小朋友有些許不舒適，從而學習戒除着尿布。</p><p>尿布清潔　靠梳打粉</p><p>好多人唔想用尿布嘅原因，係嫌清洗麻煩！但係我又反問你，你會唔會因為要洗衫而唔着衫？其實在BB便便後，應先用花灑冲洗（不宜用水長浸），然後再放落洗衣機清洗，而且極度建議要放在猛烈陽光下曬乾，因為尿布一定要維持絕對乾爽！如果驚洗後仍有陣異味，可在清洗過程中加入梳打粉，可幫助分解當中污垢及消除惡臭！</p><p>a.BabyOnline（26502968）　<br>b.Bloom&amp;Grow（28150583）　<br>c.Mothercare（25041088）</p></body></html>