<html><header><meta charset="utf-8"><title>昨試業文化人入場失望而回台灣政治書欠奉　港誠品無誠品味</title></header><body><h1>昨試業文化人入場失望而回<br>台灣政治書欠奉　港誠品無誠品味</h1><p>【本報訊】誠品銅鑼灣店今日開幕及通宵營業，昨試業已如書墟，深夜關門前6小時已經截龍。港店裝潢、書量都與台灣店同出一轍，但遭詬病太淺窄及缺乏閱讀氣氛，而台獨等政治書也不夠，「作為一間新書店係好嘅，但作為台灣誠品嘅店令人失望。」誠品又懷疑出售未批准在港售賣台版書。記者：翁煜雄、張嘉雯</p><p>誠品昨試業，人聲鼎沸，雖經營至深夜12時，但傍晚起派籌，1小時後便派罄截龍。店面設計出自誠品御用設計師陳瑞憲之手，木書架襯淺色地板，燈光柔和，台版書籍印製精美，也有特色文具精品，跟台灣誠品一樣。</p><p>「似商場多過書店」</p><p>「但呢度冇台灣誠品嘅味道。」幾位跟記者逛誠品的文化人或年輕人異口同聲道。原希望誠品帶來新氣象的文化人彭志銘表示失望，「唔係要誠品反共，但佢自稱開放、書目多，但好多喺台灣暢銷嘅政治書都搵唔到。」他未能在店內找到陳水扁《台灣之子》、葉橋《諸侯瞄準十八大》，雖有台獨論述如《台灣獨立運動史》，但較尖銳的如《我們的台灣》、台獨教父彭明敏的《台灣在國際法上的地位》均欠奉，「只有《自由的滋味》，呢本只係彭明敏自傳，冇尖銳。」<br>粉絲Eric說，「國際政治書好齊，呢本《近代國際關係史》全港圖書館都得三本咋。」誠品政治視野「近視」卻叫他失望，「台灣史只有一個書架，台灣誠品成幾個櫃。希望唔係好似誠品老闆講，喺內地開店都會接受審查啦。」<br>「呢度似商場多過書店。」學民思潮成員黎汶洛說︰「台灣誠品書區同專櫃唔同層，但度一邊睇書，一邊喺隔籬賣袋、家具。」他一看書本定價叫出來，「280蚊台幣賣93蚊港幣，如果用家滙率應該70幾蚊，貴成20蚊。」他寧光顧小書店，「佢哋有八折，又可以幫吓小舖對抗大企業。」汶洛又像在台灣誠品般坐在地上看書，不消數分鐘便因通道窄狹成「路障」，樂文書店經理林璧芬也來觀摩，認為8樓書區較寬敞，尚有台灣誠品書卷味，但9、10樓很「港式」，「所有地方用到盡，放好多書架、專櫃。」引入台版書20多年的她稱，書種未必合港人口味，「度台灣詩集好齊，但呢類書賣到20幾本已經算好賣。」</p><p>台版書疑侵犯版權</p><p>誠品早前承認未與部份本地出版社達成協議，而店內港版書確極少，連知名作家亦舒等作品也欠奉，業界稱雙方陸續達協議。誠品引入的部份台版書也疑出現版權問題，徐冰的《地書》，商務董事總經理陸國燊稱已擁該書港澳銷售版權，台版不應在港出售。</p></body></html>