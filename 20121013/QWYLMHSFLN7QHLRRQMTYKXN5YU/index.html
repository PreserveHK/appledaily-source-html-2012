<html><header><meta charset="utf-8"><title>焦點故事：西鐵沿線　搵便利村屋</title></header><body><h1>焦點故事：西鐵沿線　搵便利村屋</h1><p>屯門站瓏門兩房呎價破萬元，足見鐵路盤之「真」貴！今次替用家尋寶，試圖搵鐵路沿線呎價低水村屋，結論是……在癲價天天報、資助房屋也瘋狂的市況下，就連大西北的錦上路站附近村屋最低入場費已升到338萬元，去到坑口站田下灣村更有放盤叫價高達每呎6000元，心儀此村屋的準買家話：「咁我不如買新都城（將軍澳）！」難怪的，既有村屋feel，又近港鐵，業主自然當係寶，又怕賣咗買唔番！<br><br>記者：陳家雄、葉淑貞<br><br>攝影：梁鑑章<br><br>模特兒：Kathy（Starz People）</p><p>新界鐵路沿線幾乎站站有村，好似大圍站田心站、沙田站排頭村、大埔站泮涌村、天水圍站坑尾村、坑口站坑口村等，全部幾分鐘步程可到港鐵站，不過要搵這類單位，別太大奢望，要搵到掛住專營村屋兼地膽的代理才有點眉目。可是，一眾村屋地膽代理卻不約而同地劈頭就說：「呢啲盤好缺㗎！」<br>專營元朗村屋的金宜物業黃修賢就說：「元朗站、朗屏站、天水圍站沿線的村屋放盤從來唔多！就算有盤，都係間中得一兩間，然後好快就會被人買咗。點解？你去邊度搵到一個單位，既有村屋感覺，又可以幾分鐘行到去鐵路站呢？」<br>硬銷並非不可以，始終近港鐵的村屋彌足珍貴，但有時業主心頭高，叫價嚇怕買家。</p><p>業主叫價高　買家「睇都唔睇」</p><p>富達物業李守仁說，田下灣村距離坑口站幾分鐘步程，「有客人叫我哋幫佢實，一有放盤就call佢。」於是市場有個地下單位放售，冇花園及車位，700方呎，叫價420萬元，呎價6000元，「個客聽到個價，睇都唔睇，話不如買新都城！」<br>村屋始終是村屋，專營沙田區村屋的嘉興地產陳佩儀表示，有投資者05年以1200萬元購入大水坑全幢村屋，每層700方呎，多來年收租投資，近年見樓市興旺，有意放盤止賺，全幢放售，但銀碼太大，放盤多時仍然未有承接。於是該名投資者在今年9月把物業斬件放售，高中低層三個單位旋即在10日內出售，三名買家「樓都唔睇就買」，最後地下以370萬元成交，中層成交價337萬元，頂層連天台就賣430萬元。</p><p>鐵路村屋五大好處</p><p>１）幾分鐘步程到港鐵站<br>２）社區配套足<br>３）治安較鄉郊村屋為佳<br>４）間隔四正，實用率高<br>５）低密度</p><p>買賣村屋注意事項</p><p>─業權─<br>村屋分丁屋、村屋重建、農地轉屋地等，姑勿論何類型，購買前，須注意有否補地價、屋契是否完整、是否已獲發豁免書及滿意紙等有效法定文件，在土地註冊處可以查到上述事項。此外，村屋是否曾接維修令、銀行曾否不承造按揭及違規建築物等都要查清楚。如果村屋包括天台、花園及其他建築物，應該要了解是否屬僭建物。如花園未入契，政府有可能向買家每月收地租。不過很多人嫌麻煩，都搵律師代為處理。<br><br>─路權─<br>路權問題要注意，隨時行過私家路都要畀「買路錢」。其實在進行查冊時，可查到村屋通道的路權，如果怕睇錯，通常經紀或律師都會代為查證。<br><br>─網絡─<br>村屋鋪設通訊網絡成本高，不是每間電訊公司都肯投資，所以固網及互聯網服務幾乎都要用PCCW。至於流動通訊方面，不同村屋對於不同的流動通訊供應商的接收好壞都有不同，好似採訪隊位處錦上路村屋期間，經紀用「3」網絡竟比小記和攝影師的one2free和Smartone接收還要好。<br><br>─按揭─<br>眾所周知，不是所有銀行都樂意承造村屋按揭，村屋估價不足實在普遍，不過近年村屋趨向屋苑式發展，這類有圍牆、具小規模的村屋往往都可以借到七成。當然村屋有否僭建問題，亦會成為銀行承造按揭的必然考慮因素。值得留意，村屋供款年期通常是20年，建議準買家先找銀行估價，並預留充足彈藥和計算供款。<br><br>─位置─<br>村屋地下及頂層單位成交價往往較中層單位為高，普遍認為頂層多了個天台，下層多了個花園，卻忽略頂層天台會漏水、維修費高以及單位較熱，而地下單位則私隱度不足，確係有辣有唔辣！<br><br>─其他─<br>很多人以為村屋一定准許養貓狗，卻原來有不少村屋是禁止養寵物，事前除了問清楚經紀，也應實地考察。此外，也要預計蚊叮蟲咬之苦，而且市況淡靜時，村屋成交往往欠承接，升值慢、轉讓難、加按不批的情況也要有心理準備。</p><p>斌善豪苑：頂層放盤　裝修企理</p><p>斌善豪苑位於元朗錦田祠塘村，查實座落錦上路旁，鄰近錦田紅磚屋，夾在區內知名的威皇花園與錦安花園之間，屋苑式設計，外面有圍牆，並加設大閘，但沒有管理員，住戶要自行將垃圾搬到屋苑前的垃圾收集處，所以毋須交管理費。村屋前面可泊車，但車位有限，月租約600元。不過距離西鐵錦上路站，步程約8至10分鐘！</p><p>每呎叫價5200元</p><p>介紹一個頂層連天台單位，面積650方呎，兩房一廳，客廳企理，配雅致裝修，相連露台，屋主放置洗衣機及晾衫架，作用顯而易見，畢竟露台望對面樓而已。浴廁企理整潔，兩房面積相若，約100多方呎，均在房內預留衣櫃位，不過牆身略殘舊，或需髹油。上層天台景觀，始終是村屋地帶，沒有高樓大廈的遮掩，外望開揚山景，閒時可宴請朋友舉行燒烤派對！<br>港田物業劉嘉傑表示，西鐵錦上路站附近村屋放盤約10個，平均呎價約5000元，最低入場費為上述單位，業主叫價338萬元，呎價5200元，亦是目前唯一交吉盤，其他放盤都是業主一邊自住，一邊放盤，睇盤要預約，不過近來在QE3影響下，很多業主均持觀望態度，擔心放盤後難覓同類單位，部份已封盤。區內村屋成交維持每月兩至三宗，為用家市場，不少區外客因其鄰近西鐵站而入市自住。同區最近一宗成交，為錦安花園雙號屋頂層連天台，面積700方呎，成交價369萬元，呎價5271元。</p><p>錦田祠塘村</p><p>落成：1997年<br>發展商：斌善發展<br>座數：9座</p><p>斌善豪苑　頂層連天台</p><p>建築面積：650方呎<br>實用面積：585方呎<br>叫價338萬元<br>間隔：2房<br>實用率：90%<br>建築面積呎價：5200元</p><p>錦田芭堤雅：兩層四房連花園</p><p>元朗錦田芭堤雅位於錦田市永隆圍，有17幢樓高三層物業，屋苑式管理，設大閘，有圍牆，管理費每方呎1元，提供管理員及清潔工人，故屋苑企理整潔。不過並非戶戶有車位，車位月租約700元。由村屋步行西鐵錦上路站約10分鐘，周邊商店林立，街市食肆就在村口的錦田公路兩旁。</p><p>地下連逾百呎花園</p><p>介紹一個雙號屋地下連中層單位，面積1400方呎，間隔四房一套。地下連百多方呎花園，落地玻璃窗設計，光線充足，客廳方正實用，廚房相當闊落，廚房旁邊為細房，佈局似是用作工人房，樓梯底劃出小空間變成貯物間。<br>上層可說是睡房區，上了樓梯，玄關把兩睡房和主人房各處一邊，適合一家四口家庭客。細房空間足夠放置書枱、衣櫃及單人床，主人套房就逾200方呎，放置雙人床仍可三邊落床，套廁用具新淨企理，外連露台，望大閘位，景觀較同村屋其他單位開揚。<br>業主叫價600萬元，呎價4286元，以呎價計，屬該區目前最低呎價的放盤。參考最近一宗成交，為單號屋地下連中層單位，面積1400方呎，另800方呎花園，成交價598萬元，呎價4271元。</p><p>永隆圍109號</p><p>落成：2006年<br>發展商：榮佳發展<br>座數：17座</p><p>錦田芭堤雅雙號屋地下及中層</p><p>建築面積：1400方呎；另150方呎入契花園<br>實用面積：1260方呎<br>叫價：600萬元<br>間隔：4房2廳<br>實用率：90%<br>建築面積呎價：4286元<br><br>資料來源：港田物業<br>電郵：mailto:kitlau@gf-property.com<br>鳴謝：大家樂單車</p></body></html>