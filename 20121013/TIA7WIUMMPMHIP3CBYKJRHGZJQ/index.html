<html><header><meta charset="utf-8"><title>朱凱迪寧坐監不認錯</title></header><body><h1>朱凱迪寧坐監不認錯</h1><p>【本報訊】如果閣下覺得唐太郭妤淺可以選特首，最大的可能是你不認識朱凱迪的太太。當今次的被告之一朱凱迪擔心坐牢會影響家庭，考慮向感化官表示悔意，太太卻力撐丈夫「寧坐監、不認錯」。朱凱迪希望透過今次的判決，活化對《公安條例》的討論，解除巿民頭上的緊箍咒，「我哋每個因為呢條例被定罪嘅人，都應該成為推翻佢嘅正面力量」。<br>口口聲聲說女兒不遷是「膠水」的朱凱迪，壓根兒是癡漢，訪問期間時不時突然切換到「與女兒對話mode」，「遷遷好慘喎，係咪呀」。抱着10個月大、受嚴重濕疹困擾的女兒，朱自詡是「街街天使」，肉緊時一臉鬍渣哄女兒粉臉，「因為我日日同佢去街街，一拎起呢條孭帶呢，佢就會嘩嘩嘩好開心（邊說邊舉起雙手扮女兒）」。</p><p>與女兒玩「探監遊戲」</p><p>說到今次的官司，朱凱迪之前曾一度擔心要坐牢，住在村屋地下的他，癡線地發明了一個「探監遊戲」，讓太太抱着女兒在花園外，隔着鐵閘向家裏的爸爸打招呼；宣判前一周，女兒剛學會聽到「bye bye」時揮手，朱凱迪就不停跟女兒說「bye bye」、「bye bye」，「佢好黐我㗎，佢係我女朋友嚟㗎嘛，（怕唔怕返出嚟個女唔記得你？）唔認得咪重新認識囉……可憐嘅遷遷，唔緊要，我哋心靈相通㗎嘛」。<br>阿爸上庭，不遷在庭外等爸爸；爸爸抱，不遷咬着爹的衣領不放，「不過佢都有好多男朋友嘅。（例如呢？）例如保母個老公，好多男村民都同佢好friend㗎，希望佢可以快啲忘記我」。<br>朱凱迪無懼坐監企得硬，只因家中有個堅過石堅的好老婆，在審訊期間，他一度想過接受社會服務令，「見感化官，實問我會唔會後悔，我同老婆第一次商量，點知佢話：『梗係坐啦，要後悔？梗係唔好啦』」。<br>他希望今次事件可以活化對《公安條例》的討論，「想寫啲文章，等公眾諗吓點解警務處有遊行嘅審批權，等大家知道究竟我哋做咗乜嘢事，要付呢個代價，令呢件事有正面嘅影響力」。<br>他認為，《公安條例》猶如國教初推出，巿民未認識其惡，「個社會未必有洞悉力，唔覺得有逼切性要改，今次判輕啲，下次坐監，但條例又冇改到，始終都係冇用」。</p></body></html>