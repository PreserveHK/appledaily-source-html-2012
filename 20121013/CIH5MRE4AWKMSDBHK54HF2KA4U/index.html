<html><header><meta charset="utf-8"><title>喜愛夜蒲4：度橋私拍　深夜惡搞</title></header><body><h1>喜愛夜蒲4：度橋私拍　深夜惡搞</h1><p>早前《華爾街日報》引用美國一份關於Body Clock的研究報告，說人體在不同時間適合做不同的事，尤其晚上九點過後，人累極，大腦放鬆了創作成效更佳。去年聖誕成立的香港互聯網創作及藝人協會（HKICAA），集合一班自稱愛玩愛無聊愛分享的創作人，不時上載惡搞歌曲影片寸盡香港，團員在網界個個響朵！呢班友仔晚晚半夜才來度橋，日頭仲要返工返學，人體時鐘查實早已亂晒龍。　記者：陳慧敏　攝影：周旭文</p><p>1. 司徒夾帶：真名陳學鳴，正職UMOVIE負責人兼創作總監，以「司徒夾帶」身份寸盡港人港事。<br><br>2. 窮飛龍：真名陳歷恒，現職作曲、作詞人及唱片監製，曾出版《直到你惡搞我》一書及CD，惡搞了大量時代曲唱盡時弊，今年有送給學民思潮的原創歌曲《思潮作動》。<br> <br>3. 黃俊熙（Hay）：初期以入廚系列《Cooking Hay Hay》爆紅網絡，還有短片如《髮線新聞》和近期的《Hay生存遊戲——大廈逃殺》等，點擊率幾十萬計！現職UMOVIE創作總監。<br><br>4. Ody（梁健文）：正職製片業之攝影師、剪接師。<br><br>5. 薑檸樂：真名蕭慶峰，現任MAJI TV Creative Writer。</p><p>何解不回家？</p><p>深夜，觀塘的工廈靜蠅蠅，走廊未見人影，卻不時傳出微弱的音樂聲。除有食肆、創作小店進駐，夜裏的工廈夠靜，因而成了一班創作人避靜之地，在這裏開錄音室的窮飛龍，大部份創作靈感都在這空洞的靜裏鑽出來。還招呼了一班HKICAA盟友深夜上來吹水度橋，吹到凌晨兩三點，幾許拍攝意念就這樣吹了出來。</p><p>深夜底褲驚魂</p><p>為興趣挨更抵夜，辛苦，但快樂。眼瞓、被保安驅趕、返工無精神濕濕碎，還有些「深夜奇遇」，Hay便遇過變態佬攞住條底褲叫他幫手着，不過最驚的反而是「自己嚇自己」。Hay早前拍攝一段小丑殺人短片，地點在他家後樓梯，現在每次回家都有陰影：「凝住樓梯會有嘢彈出嚟，會有變態佬伏喺度，驚足一個禮拜！」而習慣通頂的窮飛龍，之前的工作室在「大酒店」雲集的紅磡：「見過張大班椅自己好慢咁轉270°，走去篤吓佢，張椅轉快咗，但90°左右就自己停咗！又試過凌晨四點離開紅磡車站，車站停車場無人，但聽到有BB仔喊聲！」 「去睇吓呀嘛。」司徒夾帶冷靜道。窮飛龍：「嗰個時間好多靈車，走啦，仲睇！」</p><p>創作由模仿開始</p><p>早前立法會差點通過的《版權修訂條例》，引起惡搞界同二次創作人的抗議。身為其中一份子的窮飛龍：「其實學習都係由模仿開始，（二次創作）係個好好嘅練習機會。香港教育或政府都唔鼓吹創作，你見今日韓國啲拍攝幾咁厲害，政府係有畀錢去推動，提供技術上支援，而我哋嘅電影、音樂同電視，家已遠遠落後於外地。比較出色少少嘅就係網上創作，好多人識網絡藝人多過啲新晉歌手，你就睇到個影響力幾咁大。你完全將佢禁咗，佢哋（在座各人）就唔會出現啦！」創作人當然重視知識產權，但若條例取不到平衡，或會令原作和惡搞界都兩敗俱傷。試想，《歡樂今宵》盧海鵬唱紅幾多經典，今日江南Style得二三四五六次創作而大紅，陳奕迅亦唔怕唱番小克惡搞的《一枝得啩》（陳奕迅《一絲不卦》搞笑版），林一峰還專登開放自己的歌，歡迎惡搞或二次創作，如此才能百鳥爭鳴。</p><p>手機拍片等日落</p><p>版權條例暫且睇佢點搞，Hay和Ody倒認為場地和資源才是當前最大問題：「例如我哋想喺旺角取景，你都知家旺角人多到呢，有時想好似外國啲片咁拍到好靚，但係啲景全部有人嘅！惟有去偏僻地方，等日落後人少啲先拍，咁即係夜晚啦，咁燈光、人手都要配合。」問題還有：「窮啦，我拍嘢都係用手機、相機仔咋。」薑檸樂說。</p><p>你cheap cheap哋喎</p><p>窮飛龍的壓力則來自親朋們：「好似之前幫Lou記（曾拍片惡搞iPhone 5、6、7）拍Gangnam Style，親朋問拍完無錢收嗰喎，佢哋覺得咁拍嚟做乜？」圈外人的理想化或質疑（以為好Hea好賺或虛榮），在座人都聽慣，但同行的標籤才激死人：「唱片公司覺得你寫開口語，cheap cheap哋喎，我搵我啲歌手去唱你啲歌，咪我啲歌手都cheap cheap哋囉！」喂，寫流行歌可用另一個身份㗎喎，而且若非Wyman林夕或莊冬昕之流，聽眾鬼得閒追尋作者屬誰！「佢哋（唱片公司）知嘛！我估唔到做二次創作都會有人咁樣睇。要講音樂人辛酸史，真係有排講！」而少唱別人的歌、多為抽水的司徒夾帶則無有怕：「最驚香港冇新聞，但睇嚟唔會，仲只會越來越多離譜新聞，唔會冇題材。」喂，咁咪仲大鑊……</p><p>度橋勝地</p><p>1.窮飛龍的工廈錄音室：工廠大廈夠靜，夜晚無人，隔籬雖則是Band 房，但牆身厚，隔音設備又足，啱晒。度橋，屋企唔得咩？窮飛龍：「屋企人一見你夜晚唔瞓就嘈，最長試過整整一個禮拜唔返屋企，24小時都喺工作室。」</p><p>2.深夜的公園：夠靜，先至諗到嘢！Hay話：「慣咗一星期有一兩晚差不多天光先返屋企，最主要係大家要11點幾先可以聚埋傾想拍啲乜，傾偈傾到兩三點先係戲肉！年幾前試過喺長洲拍咗三日兩夜，有一幕拍凌晨五六點日出，捕捉日出個吓個天藍藍哋嘅光，成晚冇瞓，第二日返屋企冲個凉就返工！」嚟緊將有一系列於深夜拍攝的短片，遲下，瞓得仲少！</p><p>近期作品</p><p>司徒夾帶「閉關」前有送給港人的《前途之歌》，商場ABCD，令人感觸良多。</p><p>睇佢惡搞！</p><p>眾人作品見於UMOVIE、YouTube、Goyeah等網路渠道，也可於HKICAA找到： http://www.facebook.com/HKICAA.com.hk </p></body></html>