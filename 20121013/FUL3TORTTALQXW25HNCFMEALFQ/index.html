<html><header><meta charset="utf-8"><title>有話兒：陳茵媺、黃德斌真情催淚</title></header><body><h1>有話兒：陳茵媺、黃德斌真情催淚</h1><p>向來被視為戚其義御用演員的黃德斌，今次在李添勝監製的無綫劇《天梯》，放下《天與地》的沉重包袱，擺脫《心戰》的邪惡心魔，與陳茵媺上演一幕真摰簡單的舊時代愛情故事。飾演鄭嬌的黃德斌充當陳茵媺演的田愛娣的守護神，與她一起共度難關，或許觸動你我她久違了的愛情感覺。<br>撰文：何慧斯</p><p>與黃德斌和陳茵媺談到今次在無綫劇《天梯》的一段愛情故事，黃德斌被笑稱終於可以拍一套愛情故事，更因而發覺他原來是一個有heart的人，他笑說：「係呀，仲要同一個咁摩登嘅女仔拍一個咁傳統嘅愛情故事，梗係OK喇。我打從《妙手仁心》嘅何德廣開始，已經好深情，但係跟住我嘅所謂愛情全部都係畸形嘅，一係身份好懸殊，又或者愛得好激烈，變咗未見過呢種咁傳統、純真嘅愛情。」</p><p>驚喜觀眾受落</p><p>黃德斌續說：「我哋段愛情係慢慢滲透，有時感情就係慢慢去發生，初初覺得呢個女人好可憐，慢慢諗起自己個老婆，自己個遺憾，喺戲劇世界裏面，有遺憾先有番啲色彩。今次編劇同編審都好有心機，拍嗰陣大家都成日鼓勵大家，估唔到有咁多觀眾接受，所以都幾開心。」在旁的陳茵媺亦說：「或者係多人渴望先會睇，家好少呢類人，加上德斌man得嚟對女人又有軟弱嘅一面，變咗好立體。」<br>首次飾演悲劇人物的陳茵媺，坦言今次的確令她有新體驗：「呢個角色其實都好多變化，阿娣係一個悲劇人物，佢對愛嘅要求只係一種依靠，需要一個可以扶持、支持同畀到信心佢嘅人，就算做小三都唔係想破壞人哋家庭，只不過係想搵個人照顧。我都好感激今次有呢個挑戰，對我嚟講都有一定嘅難度，差唔多場場都喊，真係有難度，變咗我要好投入，墮入呢個女仔嘅背景。」</p><p>培養情緒真喊</p><p>問陳茵媺會否難抽離？她坦言：「嗰幾個月keep住個mood好差，唔可以成日笑，由揸車返工開始已經要培養情緒，我喊出嚟嗰啲全部都係真眼淚，要真眼淚先可以有嗰種感覺，阿娣佢remind（提醒）我做人唔可以認命，只要你想做某樣嘢，包括係愛情，都要執着同堅持，如果上天畀咗一個人你哋相遇，佢哋兩個都要堅持去度過每一個難關，先可以行到尾，唔可以放棄，一放棄就會輸。」<br>問陳茵媺會給自己幾多分？她笑說：「今次個題材真係好特別，好難得，我有好多朋友讚我入戲，我已經覺得好開心，最緊要係大家睇得舒服，希望呢個角色可以感動到啲觀眾。」<br>髮型：Patrick So of HH Salon（陳茵媺）<br></p><p>鐵漢籲惜緣</p><p>現實生活中陳茵媺和陳豪處於熱戀狀態，反而黃德斌與圈外女友拍拖十年，曾有人覺得《天梯》故事情節反映現實，但黃德斌不認同並說：「又唔係好似我，我覺得因為有好多人都有呢個經歷，先會有咁多人睇同共鳴。呢部戲畀人體會有好多唔同嘅感情，唔同嘅感動，劇中當然係話愛係一切，不過事實上愛其實最終可以令到你好痛苦，有啲嘢未必係你堅持就得，尤其愛更加係冇得你去講。」</p><p>「結果唔重要」</p><p>黃德斌續說：「始終係兩個唔同嘅人走埋一齊，有時冇得你去勉強同堅持，仲要睇埋好多人同環境嘅因素，呢個結果未必係開始所預計嘅結果，可能最後只係得痛苦，反而接受個事實而去放棄，可能會海闊天空。如果你家問我，無論邊一種愛情故事，我都覺得珍惜，無論work定唔work，相處嗰陣一定要珍惜，唔可以好負面去睇，大家一齊努力同珍惜每一天，最後結果係點，似乎已經唔重要。」</p></body></html>