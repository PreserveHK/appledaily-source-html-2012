<html><header><meta charset="utf-8"><title>高層又跳船李寧竟彈起<br>料憧憬TPG鞏固控權</title></header><body><h1>高層又跳船李寧竟彈起<br>料憧憬TPG鞏固控權</h1><p>【本報訊】繼行政總裁張志勇於7月辭職後，李寧（2331）再有高層「劈炮」，今次輪到「睇數」的首席財務官鍾奕祺，昨突宣佈將在下月離職。李寧執董兼執行副主席金珍君於電話會議強調，董事局與鍾氏並無分歧。<br>記者：陳健文</p><p>李寧是在昨日早上刊發鍾奕祺離職的通告，並在8時半召開投資者電話會議。據有份參與會議的外資基金經理表示，會議只是進行了30分鐘，一開始已「講明」不會回答集團營運及財務問題，就鍾奕祺離職，亦只是重覆通告內容，完全「冇料到」。</p><p>投資者會議冇料到</p><p>該基金經理說：「噚日一開始，執行主席李寧就講咗堆開場白，之後就由身兼基金TPG合夥人嘅金珍君主持會議，鍾奕祺都有講嘢，但唔多……金生講嚟講去，咪都係讀番張通告嘅內容，連嗰位過嚟幫手、話有20年經驗嘅顧問，到底做過乜嘢公司都無講，但咁嘅會議居然都要搞成半粒鐘。早知係咁，食耐啲早餐好過。」另一名因預期會議「冇料到」而無參與的分析員指，可視鍾奕祺離職為中性偏好的消息。他說：「第一，鍾奕祺係張志勇請嘅，市場早已預咗鍾氏一定會走，只係時間問題；第二，鍾奕祺只係一個恰如其份嘅CFO，李寧依家最需要嘅，係一啲可以拯救到公司嘅人；第三，今次事件顯示TPG嘅控制程度正在上升緊，對改革嚟講係一件好事。」李寧通告指，於09年加入集團的鍾奕祺因為其他事業發展追求，已辭任集團執行董事兼首席財務官職務，由11月1日生效，其後他會出任集團顧問，集團現時亦正與新首席財務官進行磋商。公告指，於過渡期間，一名具有逾20年營運經驗、曾做過跨國企業中國區首席財務官的顧問，將協助領導集團的財務職能。</p><p>帶動運動股上升</p><p>另外，集團亦宣佈，李紅已辭任公司秘書，由10月15日起生效，確認與董事會並無意見分歧，她同樣會擔任集團顧問，其職位將由嚴慧燕接任。受TPG控制權進一步鞏固的消息刺激，李寧股價昨日曾一度升近8%，最後收報4.83元，升3.4%或0.16元，更刺激到其他運動股上升，如安踏（2020）升4.79%至6.78元，中國動向（3818）亦升3.53%至0.88元。</p></body></html>