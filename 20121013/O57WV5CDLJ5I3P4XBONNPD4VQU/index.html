<html><header><meta charset="utf-8"><title>伊健、基仔惡搞江南Style</title></header><body><h1>伊健、基仔惡搞江南Style</h1><p>呢排成日聽到Oppa Gangnam Style！但眼前肥佬唔係PSY，而係出名囡囡多、明星朋友仲多嘅肥監製錢國偉（Wilson），佢一聲令下，一班老友曾志偉、錢嘉樂、JJ賈曉晨，加埋啲乜乜天使一齊二次創作咗首《Hong Kong Style》，鄭伊健同古巨基仲自薦幫佢做導演拍MV！惡搞MV同正版《江南Style》幾可亂真，製作比TVB更認真。只見Wilson以肥騰騰身軀，喺鬧市、地鐵、電車度扭嚟扭去，肥頭耷耳好cute啫！</p><p>Wilson今次好有艷福，有索女JJ同一班天使同佢猛咁跳，可惜肥Wil節奏感不足，成日俾導演鬧。基仔噚日喺電話度爆料：「聽伊健講Wilson初入行時想做幕前，我哋咪完成佢夢想囉！佢平時做導演鬧人鬧得多，今次俾我哋鬧到七彩，因為佢唔入戲，啲舞成日甩，佢顧得跳舞口就擘大，伊健笑佢『咖喱嘴』，我就話佢似『金魚嘴』囉！」</p><p>至於Wilson就話冇諗過進軍韓國，亦唔擔心版權問題：「惡搞吓啫，見各地有好多唔同版本，純粹等香港人笑吓。」伊健則說﹕「Wilson唔合格，做番幕後啦！我哋唔係抄，係玩二次創作。」原來MV成本勁低，大部份場景、化妝、set頭都有贊助，嚟緊仲有花絮片段睇，應該勁搞笑囉！<br>撰文：洪紅克</p></body></html>