<html><header><meta charset="utf-8"><title>蘋機會：美國獨立靠刺客　連動器勢</title></header><body><h1>蘋機會：美國獨立靠刺客　連動器勢</h1><p>剛剛完結嘅美國總統選舉奧巴馬勝出，雖然你我無份投票，但其實美國歷史一樣掌握喺你手中。講緊嘅係《刺客教條3》劇情。新引擎帶來畫面動作大躍進之外，PS3與PSVita更大玩連動，有特別武器及新人物現身，PS3更有獨家劇情任務，幫美國總統做嘢，係幫華盛頓，唔係奧巴馬呀！<br><br>記者：韓繼聰　攝影：楊錦文</p><p>PS連動　女刺客攞斧殺敵</p><p>今集《刺客教條3》同時喺PS3及PSVita推出，故事更發生在相同的美國獨立戰爭時空。PSVita遊戲首次以女刺客Aveline做主角，更會在劇情中遇上PS3版的主角Connor。劇情玩Crossover屬基本嘢，兩機連動才是今次過癮之處！<br>玩家只要以同一賬號登入兩個平台的《刺客3》，PSVita女主角就可得到Connor專用的戰斧及升級彈藥袋。實際試用，戰斧實戰力唔強，勝在夠型，反而彈藥袋就相當實用，但價錢較貴，要儲吓錢買。玩家仲可以用Connor打「New York」任務，連線模式中亦追加能力頗強的「French Agile」角色，雖然無《街霸VS鐵拳》或《LBP》等真正一齊連動玩咁過癮，但都算滿足到Fans。加上遊戲同以PS3版一樣的Anvil Next引擎製作，畫面動作與PS3有得揮，而PSVita的操控更有獨特性，活用了前後Touch芒及體感，個人覺得仲好玩！</p><p>PS3追加　遇見華盛頓</p><p>雖然叫連動，但其實連動追加的內容全都在PSVita，不過PS3玩家唔使喊打，PS3版亦有獨佔60分鐘的劇情任務！在追加劇情中，Connor會與後來成為美國首任總統的George Washington見面，更受佢所託去紐約West Point同二五仔Benedict Arnold死過。而遊戲本身亦有唔少新元素，好似新加入如狩獵的小型遊戲，增加趣味。遠近距離的雙武器系統，亦豐富了殺敵的戰略和方式，而今集的海戰場面夠晒震撼刺激。上集網上連線大受歡迎，今集模式更豐富，有四打四、爭據點的「Domination」模式，亦有聯手暗殺鬥高分的「Wolfpack」模式。遊戲更會有中文版，於11月27日推出，想玩得投入啲不妨忍手等一等。</p><p>1.《Assassin's Creed III Liberation》 PSVita特別版同捆裝包括PSVita Wi-Fi版主機，送特別版螢幕保護貼。$2,280<br>2.《Assassin's Creed III》 PS3同捆裝包括500GB PS3主機，送限量版外套。$2,280<br>3.《Assassin's Creed III》 $388<br>4.《Assassin's Creed III Liberation》 $298</p><p>《Assassin's Creed III》中文版</p><p>PS3/Xbox360/PC<br>11月27日推出</p></body></html>