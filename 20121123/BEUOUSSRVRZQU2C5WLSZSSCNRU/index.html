<html><header><meta charset="utf-8"><title>中門大開：北京要防左 - 添馬男</title></header><body><h1>中門大開：北京要防左 - 添馬男</h1><p>梁振英另設政治銓敍科一事，正演變成一場內鬥，稍有政治常識者，也不會犯下低級錯誤。今後政務官大可唔使再理會梁粉組織部長，因為只要高顧問一插手，質疑常秘草擬之公職委任名單，只要通水畀友好傳媒，CY安插梁粉親信行為公告天下，自然灰頭土面，不敢造次。</p><p>製造敵我矛盾　自圓其說</p><p>講到尾都係梁振英在特區建制內冇人冇物，欺騙中央，表示自己有班底、有經驗，結果兩樣都冇。如果梁營人馬係工商建制中堅，有人脈及江湖地位，使鬼由中策組安插咩，早就吸納入建制。而一直入唔到主流之人，靠做梁粉搵捷徑，自然係甩頭甩骨人士，強行安插，一粒老鼠屎整臭一鍋粥，連法定機構及諮詢組織公信力也衰埋，政府施政自然舉步維艱。<br>至於大搞政治宣傳，如果唔係「謬波」及「吳得掂」兩位小學插班生水平局長不稱職，使鬼搞咁多無無謂謂動作咩？梁粉局長中高永文、張炳良咪靠自己生存，高永文民望仲幾好㖭，有能者居之，香港人有目共睹，絕非一味反共所以反梁。佳叔退下火線也講句公道話，認為梁振英處事能力差，才是根本原因，非關其疑似共黨背景。</p><p>挑起政爭我認為是CY為自己開脫的手段，為自己爭取北京大力支持，最佳方法是扯高特區政治矛盾，挑起港獨爭論，將反國教上綱上線為反共，搞到香港政局好似危機四伏，外國勢力虎視眈眈，將中央拉到自己身邊。因如果特區正處於政治矛盾尖端，北京即使認為CY無能，但以大局為重，也被迫大力挺梁，以免港獨、反國教反共、外國勢力、台灣法輪功勢力有機可乘，搞亂香港。而面對各分裂力量，特區政府需要政治掛帥，大量起用「政治過硬」自己人，組織梁營班子，大搞政治宣傳，對付反共反中亂港勢力，當自己製造出敵我矛盾後，一切均可自圓其說。<br>這種左傾路線，以擴大矛盾，逼各方歸邊的手法，是老毛慣用手段。當年老毛為求重建自己在大躍進失誤而受損的威信，便挑動黨內矛盾，指摘復辟資本主義路線潛伏中共黨內。地產霸權，保守右傾政策要警惕，但當前更大急務，是在特區防左！<br>添馬男</p></body></html>