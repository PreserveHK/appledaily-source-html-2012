<html><header><meta charset="utf-8"><title>方心假期：<br>有錢佬，你大晒咩？ - 方栢翹</title></header><body><h1>方心假期：<br>有錢佬，你大晒咩？ - 方栢翹</h1><p>迪馬堤奧已經是9年來阿巴莫域治炒的第8位領隊，看來油王大有打破所有「狂人班主」紀錄之勢。通常老闆無情，都係心急捧盃，無盃落袋才手起刀落；現在油王已經「登峯造極」，帶領車路士「升呢」贏英超冠軍的摩連奴，首季上任便成雙冠王的安察洛堤，一樣不能倖免。波亞斯仲慘，連「輸」的機會都無！別忘記他上季被炒時，足總盃同歐聯都未出局！但怎也沒想到油王去到咁盡，恨了10年的歐聯夢，迪馬堤奧幫佢達成，半年多貨仔就人頭落地？到底甚麼才可滿足油王？不禁令人憤慨：「有錢佬，你大晒咩？」</p><p>說迪馬堤奧近期戰績差，其實除半年前先贏完歐聯兼足總盃雙冠王，4周前他於英超才7勝1和站於榜首。作為班主，短短數周的低潮也忍受不了，我看油王別再現實搞波，還是打機好了。</p><p>現在賓尼迪斯走馬上任，盛傳只因哥迪奧拿拒絕上車，在此不禁為哥帥的明智鼓掌。油王想將車仔變成「藍色巴塞」。然而，巴塞能成為地上最強，是以其理念，由6歲梯隊開始，長年累月的扎實青訓工作，方有收成。先有佩奧爾，然後沙維、恩尼斯達與美斯，之後還有柏度洛迪古斯、堤亞高艾簡達拿緊隨；哥帥成功，全因他本身出自巴塞體系，更曾親任青訓教練，才明白當中理念而成就經典。以上種種，絕非撬走一位教練可打造出來。阿巴莫域治錢有大把，但這種遠見和耐性，你有咩？</p></body></html>