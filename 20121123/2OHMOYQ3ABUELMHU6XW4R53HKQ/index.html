<html><header><meta charset="utf-8"><title>中環在線：<br>最渣預言：李嘉誠一世冇發達 - 李華華</title></header><body><h1>中環在線：<br>最渣預言：李嘉誠一世冇發達 - 李華華</h1><p>竟然有人夠膽話李超人一世冇發達？冇錯，長和系主席李嘉誠噚日喺北京出席長江商學院十周年慶典時，就爆出呢個幾十年前嘅驚世預言，驚嚇度仲勁過瑪雅人估今年12月21日係世界末日。<br>話說當年超人14歲，有個自稱識得睇相嘅同鄉同超人阿媽講，超人眼眸無神、骨架瘦弱，要飛黃騰達肯定冇佢份，安份守己仲可以勉強謀生咁話。結果超人30歲，就憑塑膠花賺到第一桶金，勉強謀生可能係嗰位同鄉。<br>噚日撞正舉行港區人大代表選舉會議，超人作為港區人大主席團成員都請假，證明佢幾咁重視長江商學院。但呢個商學院最近被指為小三溫床，傳聞萬科主席王石同SOHO中國（410）董事長潘石屹，都係喺度識女仔斷正。</p></body></html>