<html><header><meta charset="utf-8"><title>獲迪士尼獎學金　放棄搵快錢演藝學院新星舞台尋夢</title></header><body><h1>獲迪士尼獎學金　放棄搵快錢<br>演藝學院新星舞台尋夢</h1><p>【本報訊】不少年輕人都曾發過明星夢，高1.8米、有「演藝學院李治廷」之稱的劉俊謙，在肯德基廣告中獲肥妹送吻，又試過變成調味雞汁，一個廣告可賺二、三萬元，曾想過加入娛樂圈。不過今年畢業的他，卻發現不愛大銀幕，偏愛舞台，決意開展表演藝術生涯，不走可搵快錢的明星之路。記者：倪清江</p><p>劉俊謙（23歲）是應屆演藝學院畢業生，剛獲迪士尼獎學金，相等於一年學費4.21萬元。他正準備於畢業作演繹《水滸傳》好漢之一林沖，這比他過往演繹被男同志追求和莎士比亞筆下陽光少年完全不同，「要man啲，林沖係好抑壓自己嘅人。」</p><p>轉向表演藝術發展</p><p>阿謙自小喜歡發夢，想過當足球員、泳手和籃球員，因此入讀體藝中學。中七時，他獲模特兒公司發掘拍一個在內地播放的糖果廣告，燃起了明星夢，不過也是破滅開始，「初時好興奮，自己也有虛榮感，覺得好正，好多人望住。」不過一連工作近20小時，「要搭車周圍去，喺車度瞓、換衫，食飯急急腳，好攰，唔係好enjoy！」<br>阿謙此後仍接拍十多二十個廣告，最近的有肯德基家鄉雞的香烤瑞士雞，要表現吃得很滋味，即使有個肥妹突飛過來索吻也不受影響；另一是史雲生調味雞汁醃肉廣告，他裝扮那支雞汁。09年也於補習社廣告中作出驚愕表情，面形扭曲，無法聯想他有演藝學院李治廷的稱號。<br>他在演藝學院主修表演，以為會向娛樂圈進發。不過拍攝廣告和獨立電影的經驗，認清當藝人並不適合他，「做明星係俾人控制；又唔係同對手做戲，好多時係對住空氣、鏡頭做戲，享受唔到交流樂趣；拍攝12個鐘頭，有8個鐘頭坐喺度，模式令我好冇energy。」<br>阿謙說，在演藝的四年，他有180度轉變，就是要向表演藝術發展。他正寫論文，反思何謂表演，「唔希望表演只係帶畀觀眾娛樂，希望觀眾睇表演時放低自己，搵到最真自己。」他已報讀台北藝術大學的舞蹈碩士課程，希望有助將來表演。<br>生於小康之家的他，父母在教會工作，「自小從冇灌輸要搵好多錢觀念。佢哋有擔心過呢行係大染缸，同娛樂園一樣，叫我諗清楚。」他透露，以往一個廣告酬勞有二、三萬元，計起來時薪約有千元，但預計表演藝術每月只有萬多元，「生命裏面錢唔係最重要，我着重心靈上嘅富足，多過金錢上嘅富足。」
</p></body></html>