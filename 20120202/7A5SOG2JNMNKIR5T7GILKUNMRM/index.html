<html><header><meta charset="utf-8"><title>捉蟲過肥年 - 陳也</title></header><body><h1>捉蟲過肥年 - 陳也</h1><p>香港人醒目執生，那邊廂窮凶自由行和雙非亂港，這邊廂打響密底算盤，各種各樣因為自由行和雙非衍生出來的生意，橫睇豎睇都有得做，本小利大，好過打工。<br>醫院附近的樓盤，早就唔吼港人租客，恭迎雙非大軍。廿年樓齡最殺食，劏房裝修技工極搶手。雙非竇無論如何好過淫窩，那些被一樓一攻陷多年的老區，終於見到曙光。業主點會憎雙非，巴不得她們三年抱兩，個個月自由行落特區掃貨。而在兩大超市霸權淫威迫逼中求生存的小店，托自由行橫掃貨架的鴻福，絕處逢生，對這批南下的米飯班主，只有感激沒有厭惡。蝗蟲？他們一人掃六罐奶粉啊，半條行人路讓貴客霸佔蹲着，算是特色風景嘛。掃了五大包H牌尿片的家長，就地把小孩poopoo又怎麼樣，當是落地開花，富貴榮華，OK？<br>中介公司更加賺到笑，地產經紀坐冷板，雙非經紀傍實豪客陪生就抽佣，就算衝關都冇有怕，誰敢阻我，就急召傳媒到場。人家航班延誤，貴客只消打個電話給報館，航空公司即場賠償四萬大元！從陪生到陪月到陪往名校面試，一條龍新職位等住食腦的香港人食住上。耶，龍年捉肥蟲，想窮都難！</p></body></html>