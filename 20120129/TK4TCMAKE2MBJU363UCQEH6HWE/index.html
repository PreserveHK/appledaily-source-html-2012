<html><header><meta charset="utf-8"><title>異性雙噏：講波佬錯了 - 馬啟仁</title></header><body><h1>異性雙噏：講波佬錯了 - 馬啟仁</h1><p>最近為雜誌製作了一個講波的專題，自己已經有好一陣子做了非常專一的球迷，對於講波佬這有趣的角色又多了一些體會，於是想向兩位講波的前輩說聲不。<br>有兩句說話來自兩位前輩的口中，當年自己聽在耳中，因為入行未深自然會言聽計從，但經歷了好些日子之後，我覺得前輩們講錯了……<br>第一句是這樣的：「做講波佬就係如實反映一場波嘅戰況，如果場波好悶嘅，講波佬點講都冇用，場波都係一樣咁悶蛋。」<br>是嗎？我曾經認為是的，場波好睇快上快落，講波的確實很容易講得眉飛色舞；但若果一場零入波、無射門、球員無神無氣的賽事，講波佬自然就陰聲細氣……所以呢，講波的很關心要講乜戲碼，因為抽着甚麼的戲碼，好像已經大概估計到，好醜心裏有數。<br>但事實是，原來很差的戲碼，都可以打得好激。講波佬，本來就應該好像任何一支魚腩球隊一般，環境再差都不能認命。一場波好睇與否，除了所謂的戲碼，其餘的其實就是講故事一樣，再平凡的人物，都可以有悲歡離合起跌高低的變化，你有心講的話，觀眾球迷們是會聽得出的。</p><p>渾身解數娛樂觀眾</p><p>另一句前輩說的話：「觀眾睇波，球賽才是主角，講波的永遠是場邊的配角！」此話的意思是講波的就是旁述，不要搶戲。雖然在節目裏永遠只有對賽的球隊名字，但每一次扭開電視睇波，在未知邊個正選邊個後備之前，球迷們第一反應最關心的，就是誰在講波。係，可能是因為有喜惡，也可能只是得個知字，但誰在講波，我們不會不關心。<br>就如細個聽收音機講故事，廣播劇裏的故事人物是給講故事的人發揮，講故的才是主角，有時，講波佬要將自己看作Big4，是球賽的主角！觀眾就是來看你，你要做的就是使出渾身解數來娛樂我們。是呀，講波佬們，其實一早已經成為了演藝界的一分子喇。<br>講波佬們能夠將悶波當好波講的話，球迷們自然就會將你們當作是球賽的主角，與美斯、C朗同級。<br>文：keyman</p></body></html>