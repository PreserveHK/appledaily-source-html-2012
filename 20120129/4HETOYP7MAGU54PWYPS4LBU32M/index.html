<html><header><meta charset="utf-8"><title>周日趣BLOGBLOG：風水佬講股　勁過分析員 - 股榮</title></header><body><h1>周日趣BLOGBLOG：風水佬講股　勁過分析員 - 股榮</h1><p>初七人日，人人生日，祝各位龍年行大運，年年有餘。年初二飲茶，買了份號稱公信第一報紙，標題為「玄學家測股樓等同擲毫」，一條阿媽係女人的題，要選今年最無聊A1新聞，這則可以入圍。誰都知道風水佬呃你十年八年，就算睇嘅人，大部份知道迷信沒有科學根據，姑且抱着一看無妨心態，殊不知有記者居然將此科學數據化，真係堅無聊。<br>簡單描述該則報道，記者翻查過去5年三位風水佬對股市、樓市預測，然後秋後算賬，得出的答案是命中率「僅」五成。五成高唔高，真係見人見智，股榮覺得應該公平一點，找來外資大行、基金經理等專業人士比併，不比還好，一併之下原來舊年俾風水佬老點，點都好過大行分析員、芬佬甚至財演「專業」預測。<br>去年港股埋單收報18434點，全年勁跌20%，高位為4月24468點，但環顧歐美大行預測，年底目標介乎25500至32000點，年中多間大行亦紛紛調低目標，但與年底相距仍達三成之多，認真你就輸了!名牌大行不代表準，再數多前一年，兩大投資銀行高盛及摩根士丹利，2010年初估恒指10年底見27000點及26193點，結果當年港股收23035點，為眾大行中最差。</p><p>4個風水佬3個估中股市調整</p><p>相反四位風水佬，去年除李丞責錯得最離譜外，其他三位都占卜到下半年大市有暗湧要調整，大家醒水沽貨的話，可以避過一劫。<br>大行分析員向來薪高花紅肥，對企業盈利、宏觀經濟掌握最為透徹，每份報告長達數十甚至百頁紙。據了解，如非行內人士，每份報告街外客收費動輒千美元，但結果竟不如55蚊一本的風水書，有關股樓篇幅最多數十頁，外行人贏內外人，算是另一經典之作。<br>去年初留意一篇報道，人稱蘇師傅的蘇民峰於03年沙士以300萬元發迹，轉眼7年間，身家已暴漲100倍，資產升值至3億元，買樓炒股成為致富關鍵，老本行睇風水變成副業。因此，我相信風水佬炒股應該有一手，起碼不是紙上談兵，實戰經驗多過分析員幾條街。<br>常言道︰一命、二運、三風水，命好當然最好，唔好就等運到，再唔係寄望風水助力。但投資股票不能單靠命運或風水，亦不可關在「象牙塔」裏計死數，去年下半年大市開始急回，分析員未有狠降目標，其一是等運到，以為中國會放水，最後當然得個桔，其次是㩒來㩒去，股票估值平到笑，於是賴跌入價值投資陷阱。另邊廂，大行仍然話估值平、增長勁，但今年恒指預測目標卻大降至最多二萬二點，明顯淆晒底，因此股榮寧信風水佬，都唔信分析員。<br>股榮</p></body></html>