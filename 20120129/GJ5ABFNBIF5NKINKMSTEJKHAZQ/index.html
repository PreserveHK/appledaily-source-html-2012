<html><header><meta charset="utf-8"><title>宅錄：懷舊豬錢罌　細細隻儲萬元</title></header><body><h1>宅錄：懷舊豬錢罌　細細隻儲萬元</h1><p>相信大家𢭃利是都差唔多𢭃到七七八八啦，咁多利是錢你又放在哪裏呢？以前嘅人儲錢最簡單的方法就係入落錢罌，雖然家個個都過錢落銀行戶口，但係我知道好多人仲有儲散紙的習慣，一個一個的硬幣你會選擇入落咩錢罌？<br><br>記者：陳家蕊<br>攝影：楊錦文<br>Model：Ruby@PureModels<br>場地提供：G.O.D（28905555）</p><p>紅肥豬　吉祥富貴</p><p>七、八十後相信都會記得紅色膠豬仔錢罌是儲蓄的象徵，而中國傳統上肥豬更加是「富貴」的象徵，而紅色則代表了「吉祥」，所以紅色膠肥豬作為錢罌的這個配搭，絕對是中國人經過精心設計的！紅膠豬仔錢罌，分四種大小，整隻豬沒有開口，儲滿咗豬仔要取回就要劏豬了！你咪睇豬仔細細隻就以為唔係儲到好多錢，朱老闆認識一對夫婦，每年都會買齊四隻豬仔返屋企儲五蚊十蚊銀，儲滿劏豬後發現最大的豬仔可儲得一萬蚊咁多！紅膠豬仔錢罌在山寨廠用機啤出來，整個豬仔完全密封，入錢位也是封上的，要親自為豬仔開口，除咗用刀之外，朱老闆教路只要用打火機燒熱五蚊銀，「趁熱」熱熔入銀口，貪五蚊銀體積啱啱好，可以入錢，但又不容易由開口中「偷錢」。八十年代開始推出較精緻的白陶瓷款式，底部增加黑色膠塞，咁以後就唔使再「劏豬」啦！</p><p>開豬大法</p><p>古舊錢罌「爆缸」先開到</p><p>每個年代都有不同方法去教小朋友養成儲蓄的習慣，現在的小朋友好多細細個就擁有他們的儲蓄戶口，但係以前教小朋友儲蓄我們會用錢罌，等小朋友睇到錢罌裏面的錢越來越多，從而學識甚麼叫積少成多。在四五十年代的錢罌，是用缸瓦去做，而且沒有取錢開口位，每次都要「爆缸」先可以取得裏面的金錢，加上本身缸瓦錢罌好重身，小朋友用起來不太方便，所以在後來的六七十年代就衍生了可愛的膠豬仔錢罌了！</p><p>廿一世紀電動錢罌</p><p>現在的錢罌唔再獨沽一味只用來儲錢，同時都加入不同的玩味，例如JCShop的電動老虎錢罌，外表有如一般的電子竉　物，但只要你以硬幣餵老虎仔食，佢就會張牙咆哮！而另一個外表有如紙盒的，當你放個硬幣在白色位置，竟然會有隻得意國寶熊貓由盒中鬼鬼祟祟咁伸手掃個硬幣入盒內，好鬼可愛！</p><p>尋找豬仔的蹤跡</p><p>紅色膠豬仔是很多人的回憶，以前很多雜貨舖都買到，現在要找有點難度，小記近日就在上環發現豬仔們的蹤影，就在上環水坑口街的朱榮記，隻隻紅豬仔整齊排在門外。朱榮記的第二代傳人朱先生話：「全香港剩番一個阿伯在山寨廠做這類紅膠豬仔，每隻豬的笑臉都由伯伯親手畫，很多人都特登來買給小朋友，外國人見好有中國傳統特色都好喜歡買。」</p><p>商店資料</p><p>a/朱榮記（25458751）<br>b/千年史書文具店（27042803）<br>c/JCShop（31022783）<br>d/city'super（23758222）</p></body></html>