<html><header><meta charset="utf-8"><title>中門大開：大和解 - 添馬男</title></header><body><h1>中門大開：大和解 - 添馬男</h1><p>過去兩日商界、銀行界及專業界別紛紛同振英會面，肥胡、王冬勝等唐營支持者出來為新特首撐場。本地商界當然唔會在現階段同振英反枱，雙方表面合作，背後相信仍在互相觀望。未來政商關係之變化，主要睇以下幾個指標：</p><p>自由黨復興有望</p><p>自由黨：老牌商界政治代理人，今屆同政府關係欠佳，搞到大佬輩直選失利，之後又分裂出走，葉劉新民黨崛起，搶唔少風頭，剩低三個議員冇乜影響力。9月直選，周梁及田大少會再戰直選，如果唐英年重回自由黨帶頭出戰五大區直選，勝算不少，兼且擠走新民黨空間。自由黨復興有望，加上功能組別，有望返回六個議席。<br>專業會議：石禮謙、何鍾泰及劉秀成等人一直希望扮演關鍵少數派角色，9月選舉最高危係劉秀成，振英所屬測量師專業若能夠協調成功，因佢哋選民人數比建築師多，應有能力打低建築師劉秀成。餘下專業會議的未來，取決背後商界，同自由黨組成聯盟是一個可能。<br>五散人：包括唐營核心林大輝、怪醫梁家騮、保險界陳健波，剔除會計陳茂波及IT譚偉豪，因兩人有機會9月落敗，而林大輝及陳健波當然不會再打單泡。<br>經濟動力：當年從自由黨出走的成員，包括梁君彥、林健鋒、梁劉柔芬及發叔四人，同唐英年關係好，如唐重新整合自由黨，四人歸隊並非不可能。</p><p>關鍵在唐英年取態</p><p>條數好易計，本地商界及泛唐聯盟可以控制自由黨六席，加上石禮謙、何鍾泰、林大輝、陳健波、梁君彥、林健鋒、梁劉柔芬及發叔，至少十四票，成為民建聯及工聯、泛民以外第三大板塊，押那邊，那一邊就贏，掌握真正關鍵少數票。關鍵在於唐英年敗選後會否退隱，還是再戰江湖，一舉統合財團及其議會力量，做議會領袖。<br>要大和解，前提是要有實力。<br>添馬男</p></body></html>