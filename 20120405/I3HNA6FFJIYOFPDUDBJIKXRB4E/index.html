<html><header><meta charset="utf-8"><title>Isabel腿張開得米</title></header><body><h1>Isabel腿張開得米</h1><p>【春嬌與志明的故事】一句粗口「嗰條臭X叫你春嬌姐」加一句啜核對白「腿張開」，足以令一個十幾年前就入行，電視電影廣告作品數十，但做極都冇人識，兼沒辦法說得出她名字的小配角成功翻身，陳逸寧就是電影《春嬌與志明》中的「腿張開小姐」Isabel，終於吐氣揚眉。　撰文：魯萍</p><p>電影《春嬌與志明》導演彭浩翔將低俗對白變成笑話，更可能成為潮語，將小配角變得耀眼，陳逸寧演春嬌（楊千嬅飾）同事兼死黨Isabel，雖則沒像Brenda般受無數平庸中女所景仰，但看過電影的觀眾，無不因她說的兩句對白「腿張開」及「嗰條臭X叫你春嬌姐」而爆笑。<br>Isabel跟春嬌同被調職到北京，春嬌前度男友張志明（余文樂飾）拖住露出幾吋事業線的新歡（楊冪飾）現身，年紀、身材都佔優的新歡叫了一聲春嬌姐，Isabel因死黨受辱憤而爆粗「嗰條臭X叫你春嬌姐」，僅兩秒對白，卻花了很大力氣。</p><p>98年入行終出頭</p><p>Isabel說：「粗口一定講過，好嬲要鬧人通常都係講仆街，但唔會用到臭X，尤其呢句鬧番女人，導演叫我講呢句對白，真係講唔出，我問用八婆代替得唔得，咁當然係唔得啦！叫我試講一次畀佢聽，唔似，佢要我周圍同人講做練習，我同余文樂講，佢話聽得好唔順耳，跟住我就對住燈光、梳頭每個工作人員都講一次，差唔多試咗二、三十次，最後埋位拍，NG幾次就成功，由女人把口講出嚟確係好爆。」Isabel還指電影出街後，導演興奮對她說：「都話嗰句得㗎啦！講乜八婆吖！」<br>以為艱巨任務完成，但又來一項新的。另一幕，內地演員徐崢演的Sam討好春嬌，春嬌言謝之際，Isabel在旁插嘴：「腿張開」，原來這句更難：「呢三個字搞到我NG好多次，唔係講得太細聲就係個位唔啱，個時間要夾到好準，徐崢一飄過我就要講，慢一秒都唔得，結果好成功呀！家所有朋友都叫我腿張開小姐，仲讚我做得好正，好感激導演同編劇，一句經典對白出自我口喎！」<br>現任職保險經紀的Isabel，當初想過不接拍《春嬌》，她承認一定後悔死：「因為我覺得終於都吐氣揚眉。」英文名跟角色名一樣的Isabel98年入行，演過《Y2K前的暑假》第二輯，同劇還有余文樂、方力申，之後簽約中國星，拍過彭浩翔執導的《破事兒》，又拍過優の良品廣告有咬唇女的稱號，但記得她的人沒幾個，07年轉職做保險，試過開舖賣衫，間中客串幕前。<br>Isabel說：「做保險好忙，不過導演話今集個劇本好正，第一集真係拍得好開心，好彩有拍，有意外收穫，咁多人鍾意。」雖然角色多人讚，但Isabel決定以保險為終身職業，間中客串拍戲：「拍戲太被動，但係我興趣。」</p><p>想效法Brenda徵婚</p><p>由林兆霞演的Brenda跟黃曉明的一段情、余文樂扮王馨平拍《別問我是誰》MV，還有Isabel的粗口對白，都成為電影的爆點，不過Isabel反而更愛楊千嬅和余文樂所演的一段情：「自己都喊咗四、五次，我好鍾意春嬌呢個角色，有某啲情節好有同感。」不久前她和男友分手，目前未有新戀情，Isabel竟然有想過效法Brenda戲中般徵婚：「我好欣賞Brenda鍥而不捨精神，我同Brenda拍戲friend咗，間中都會講心事，我信總有一日佢會遇到佢嘅曉明。」</p></body></html>