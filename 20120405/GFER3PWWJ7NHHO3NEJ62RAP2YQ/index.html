<html><header><meta charset="utf-8"><title>宅錄：名師兔兔燈　Party升溫！</title></header><body><h1>宅錄：名師兔兔燈　Party升溫！</h1><p>復活節長假，唔想勞碌出外旅遊，不妨約齊好友、喺屋企開P聚聚；想氣氛好啲？美麗華商場讓你做大慈善家之餘，更抱走大師作品——彩兔燈，Party用埋可愛兔餐具，郁手整埋雞蛋菜式，「爬地」更應節、更夠Mood！<br><br>記者：張文蕙<br>攝影：楊錦文<br>Model：Waye、Laying@GME</p><p>$300起　DIY上色兔</p><p>美麗華商場為迎接復活節，將地庫變身大型彩兔樂園！高達10呎的特大復活兔，與50隻小彩兔令身為兔迷的小記着迷！它們頭戴燈泡，其中10隻特別版，仲係由名插畫師、設計系學生及藝人炮製！咪以為得個睇字，特別版兔燈以$500為底價，於4月9日前只要出價夠高，就有機會抱佢哋返屋企！<br>講名氣，必睇插畫師梁米米之創作的《金魚和小菊花》：「小菊花不會奢求金魚的自由，金魚也不會干涉小菊花的安逸。」是充滿詩意的作品！喜歡自行創作？大可用$300底價投個純粉紅兔燈，兔仔以玻璃纖維製作，用Marker筆創作，不易脫色。</p><p>3D兔+蛋餐碟</p><p>想開P氣氛再好啲，開餐餐具好重要！1930年誕生的Bunnydeluxe，由首席工藝師ArthurMoller設計，得意外形俘虜不少兔迷；其Frilly系列用上紫黑色彩及Lace印花演繹碗碟，充滿歌德風味！<br>復活節當然唔少得雞蛋菜式，想得心應手啲，city'super近日特別展出大量煮蛋廚具，其中Nonstick雞仔OmeletPan為密封式設計，方便你隨意將雞蛋反轉，而且亦很輕巧，煮出嚟嘅奄列如手掌大。同場亦發現一張得意枱墊，放在枱上有如一隻巨型太陽蛋，玩味十足！</p><p>食得睇得　香噴噴蛋屋</p><p>食得又睇得嘅朱古力擺設，從來是Party尾聲的大熱甜點，COCO《黃金．屋》，未食已聞到佢嘅濃烈黑朱古力味。小記愛死佢個金漆表面，蛋屋裏仲有玩滴漏的太陽蛋，有別於坊間一般設計，夠創意！於即日起至4月9日，凡以電子貨幣於美麗華商場消費滿$600，更可換領COCO的另一作品《兔兔樂園》，小記試咗啖，驚喜是白朱古力味道清甜不膩！唔捨得食？想要歷久常新的兔擺設，大可選homeless引入的KayBojesen木兔子，簡樸感覺大人細路都Like爆！</p><p>a.美麗華商場（27305300）<br>b.COCO（23155566）<br>c.homeless（25811880）<br>d.集雅廊（25218626）<br>e.city'super（25062888）<br>f.Mushroom（28517688）<br>g.i.d.（23779923）
</p></body></html>