<html><header><meta charset="utf-8"><title>開騷賀80大壽胡楓險墮台觀眾救一命</title></header><body><h1>開騷賀80大壽<br>胡楓險墮台觀眾救一命</h1><p>為慶祝今年80大壽，胡楓（修哥）前晚在紅館舉行演唱會，契仔契女黎明、林憶蓮和好友林子祥（阿Lam）及葉蒨文等現身任嘉賓，中途修哥顧住說話險些重演阿Lam當年跌落台的驚險場面，幸好台下觀眾及時喝止才化險為夷。</p><p>胡楓前晚在紅館舉行一場「楓修80巨星演唱會」，陳百祥買了百多張飛請《歡樂今宵》台前幕後如鄧英敏、曾華倩、江欣燕和余慕蓮等捧修哥場。而修哥眾契仔契女和好友亦任嘉賓，打頭陣有斑斑和森森，原來斑斑才是修哥契女。接着上台的張家輝稱，以往修哥主演的粵語片中不少角色都叫張家輝，修哥聞言笑說：「因為個名普通囉。」家輝又指外母也想看修哥的騷，修哥即說：「你外母咪即係我外母，因為你同我老婆都係叫詠荷。」<br>之後舞台的升降台降到台底準備升林憶蓮上台，台上的修哥顧着吹水，不自覺行到升降台的巨窿旁，觀眾擔心大叫，修哥即停步並說：「真係吉人天相。」憶蓮之後才升上來跟契爺合唱《夜來香》。</p><p>黎明帶病上陣</p><p>林子祥接着行樓梯上台，他見修哥即說：「喺下面望住你，差啲學我咁。」修哥笑言：「唔敢學你，你真係跌，我唔掂㗎。我慣咗講嘢行嚟行去，好彩觀眾喝住我。」之後修哥的第二外孫女跟阿Lam合唱，大孫女及孫仔則唱《世上只有》送給修哥。<br>修哥繼而唱出契仔契女包括黎明、張學友、劉美君和憶蓮的歌，唱畢黎明就現身與修哥合唱《那有一天不想你》，修哥讚黎明雖抱恙，但仍堅持上台，之後黎明再獨唱《今夜你會不會來》。</p><p>隔空再會肥姐</p><p>演唱會尾段播出已過身的沈殿霞的《一於繼續笑》MV，讓修哥和肥姐隔空合唱一圓心願。葉蒨文則壓軸出場跟修哥合唱《紅塵》。最後修哥請EYT好友上台，但因鄧英敏說話太長氣令個唱超時。慶功宴上談到險些跌落窿，修哥說幸好有觀眾叫住他，問是否因不夠時間綵排？修哥否認，但避過意外的他表示自己吉人天相。<br>採訪：馬建華<br>攝影：陳志嵐</p></body></html>