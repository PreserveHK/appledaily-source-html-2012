<html><header><meta charset="utf-8"><title>蘋機會：機迷實試《星戰》　隔空互劈</title></header><body><h1>蘋機會：機迷實試《星戰》　隔空互劈</h1><p>經微軟瘋狂催谷後，《KinectStarWars》終於推出，之前喺商場試玩唔夠喉，今勻搵埋Game書編輯同機迷，齊齊投入《星戰》世界較量一番。毋須手掣，揮手揮腳便做出各式經典動作，絕地武士嘅原力，同黑武士嘅DarkSide，隔空隻揪依然精采！<br><br>記者：許福合<br>攝影：陳盛臣<br>Model：Debby@PureModels</p><p>原力格劍</p><p>《GameWave》編輯飯焦，對星戰故事相當熟悉，而在《KinectStarWars》多個遊戲模式中，最有興趣的是故事及DuelsofFate模式，認為可以將原著世界觀及設定重現。遊戲內玩家可以使用星戰出名嘅原力，原力的設計與Kinect的感應相當夾，只要做個手勢，就可以推走敵人或物件，將隔空打牛絕技現實化。<br>不過講到最刺激，都係拿起光劍與黑武士決戰。當玩家成功擋下對方攻擊，AttactTimer會大幅增加，儲滿後就有趣了，玩家可使用原力，向前推，甚至係腳踢等動作，務求將對方壓制，成功的話便可展開猛烈攻擊，格劍都要有技巧，唔係亂咁劈㗎。</p><p>《星戰》名場面再現</p><p>要玩得投入，可參與故事模式中《星戰》的各場著名戰役，除了主角們要面對機械兵或戰艦等敵人外，亦有戰車追逐、戰艦炮戰的場景，令人邊玩邊憶述電影的經典情節，好似有份參演一樣，呢種投入度係其他Game難以比擬的。<br>《CPU》胡說就覺得Podracing最好玩，玩家可選擇賽艇比賽，除了鬥技術速度外，仲要提防對手攻擊，事關賽艇有特殊技能，如攻擊或維修等。另一個銀河飆舞，玩家可與原著主角一齊跳舞，每首歌曲都有三種難度，亦可兩名玩家一齊跳，以獲取高分為目標。另外，還有可化身怪獸搞破壞的RancorRampage模式，玩法夠晒豐富。</p><p>機迷實戰<br>玩得刺激</p><p>煲晒所有《星戰》電影的飯焦，對劇情好熟悉，玩《KinectStarWars》特別有Feel。在玩故事模式時，感覺刺激，而且並非一味亂打，要配合技術，例如衝埋去打就好有趣。而揮劍及運用原力時，Kinect感應都相當好，反應靈敏。<br><br>評分：8/10</p><p>愛速度</p><p>胡說對《星戰》故仔亦好有認識，特別期待當中的戰艦及賽艇玩法。玩遊戲時，胡說對Podracing模式最感興趣，認為玩法與曾推出的街機遊戲相似，分別只係毋須手掣，用手隔空操作，畫面速度感亦係一流。<br><br>評分：8/10</p><p>畫面靚</p><p>一向愛玩射擊遊戲的靚女機迷Kali，試過格劍爽快感後，亦大讚Kinect感應很好，而且畫面很靚。最後試玩RancorRampage模式，化身大怪獸在城市搞破壞，尤其係捉人食來補血，這個設定就非常搞笑，若果與朋友一齊玩就非常有趣。<br><br>評分：8.5/10</p><p>《KinectStarWars》</p><p>主機：Xbox360<br>類型：Kinect動作<br>人數：1-2人<br>售價：$259</p></body></html>