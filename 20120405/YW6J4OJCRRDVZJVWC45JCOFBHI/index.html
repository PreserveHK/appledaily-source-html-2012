<html><header><meta charset="utf-8"><title>金手指：今季炒股基本六步法 - 孫柏文</title></header><body><h1>金手指：今季炒股基本六步法 - 孫柏文</h1><p>七個禮拜前，孫柏文話過「晒冷買希臘4月脫歐」。咁家就已經係4月，希臘就仲未脫歐，我錯咗。我估唔到希臘走數下，寧可學冰島咁火鳳凰般重新洗牌復活，都唔把握機會，政客們寧願做北方勢力嘅棋子，繼續KickTheCanDownTheRoad咁拖。</p><p>估再印鈔未必錯</p><p>民主，喺發源地已死。我懷疑希臘幾時先再會有個民選領袖呢？家意大利都係咁，領袖內閣全都係北方欽點兼委任嘅建制派，所以當西班牙民選總理講財赤果陣，話睬歐盟都傻時，應就快被「HenryTanged」。<br>點都好，周二香港凌晨，聯儲局就公開之前嘅FOMC會議紀錄，點知一出後花旗國股市、黃金白銀等商品價格等全線下滑。因為紀錄中講到聯儲局裡個個都想收水，話到明經濟轉好唔使再出手，咁之前（至呢刻）嗰啲話聯儲局會喺6月時再印鈔之人，例如高盛等，都面懵。<br>當然，6月仲未到，高盛仍未錯，雖然呢排全球ex南歐嘅採購經理人指數（PMI）個個向好，不過高盛仲有大把時間可以啱。當喺政治裡面「一個禮拜係好長時間」時，各市場都係央行專政嘅世界，兩個月係足夠時間，可令好多最終「逼」央行出手嘅事發生。</p><p>現正重返第一步</p><p>大家現在可能會問：「咁啲資金即係點部署呀？」呢個就簡單啦。無他嘅，由08年雷曼爆煲後，炒股基本六步法就係順序：（一）資產市場暴跌；（二）經濟前景惡劣；（三）全球央行印鈔；（四）資產市場飆升；（五）經濟前景看穩；（六）全球央行停印。咁我哋啱啱過咗第六步，又要循環返去第一步。<br>以上六步，我今日喺《爽報》都有分享，不過你畀得六蚊買份《蘋果》，當然有更多，等我幫壹傳媒（282）試驗吓FreemiumModel。喺《爽報》度話家返去第一步，即市場要跌，只係請人食餐飯，喺《蘋果》當然就係教大家點樣搵食啦，授人以魚不如授人以漁。<br>所以，今日喺呢篇文隔離有幅圖，喺畀大家剪出來Keep喺銀包度。每次你對投資部署有好多疑惑時，就攞出來睇睇。因為我相信，一睇你就知點做。淨喺呢幅圖都值六蚊啦！其餘曾博士、沈大師、陸叔、青姐嘅文就當係送畀大家點話。<br><br>孫柏文<br>作者為獨立股評人<br>本欄逢周二、四刊出</p></body></html>