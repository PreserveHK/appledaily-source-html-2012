<html><header><meta charset="utf-8"><title>粉碎洗腦陰謀　心痛絕食學生<br>陳日君：全民長期鬥爭</title></header><body><h1>粉碎洗腦陰謀　心痛絕食學生<br>陳日君：全民長期鬥爭</h1><p>【本報訊】陳日君，全香港最沒資格勸人停止絕食的人，今年80歲，去年10月抗議校本條例終極敗訴，一個人在修院門外禁食三天，看着洗腦教育魔爪穿破校園，伸延到學子身上。孩子走投無路被迫絕食，他憤怒又心痛，「後生仔身體好脆弱，唔好冒險，傷害咗自己唔值得㗎」。他怒斥國民教育是政府陰謀，不能單靠學生抵抗，必須凝聚整個社會支持；他鼓勵社會人士不要灰心、不要放棄，做好長期鬥爭的準備。 <br>記者：張嘉雯　潘栢林　王家文</p><p>中共控制思想的手段，自回歸後在香港施展，先是強推校本條例，削弱辦學團體的自主權，如今再推國民教育，進一步加強管治，「校本條例成立咗之後，等於廢咗辦學團體，以後行咩政策，視乎啲董事聽唔聽你話，辦學團體完全唔可以講嘢」。</p><p>「學生仲清醒過啲大人」</p><p>近日他讀到不少支持國民教育的文章，令他非常勞氣，「有啲文章都真係好片面，寫啲嘢似是而非，好牙擦咁寫嘢，啲讀咁多書嘅人都被人洗咗腦」。<br>他深信國民教育是中共的陰謀，「我哋就唔信你領導（委員會），你領導就係洗腦，都已經講穿咗㗎喇，又話要我哋試，我話：『唔好試！』，你根本就係有陰謀，我唔接受，我唔信你㗎啦，你已經露出馬腳，我哋要講穿佢」。<br>政府強推國民教育，陳日君形容手法一如當年推《基本法》23條，「好似嗰陣時我哋反對23條，我哋唔係反對23條喎，問題係點立法喎，但係你個草案要取消我哋一切自由，咁點可以接受呢？應該畀我哋充份嘅諮詢」。他認為，現時的公民教育科已經包含國民教育的元素，「要全面教育，要平衡去講，唔係咁倉卒要我哋試行」。<br>這次由學生領導的運動，讓陳日君看到希望，「家睇嚟呢啲學生仲好過啲大人，清醒過啲大人，所以我堅持校本條例要改，甚至校董會應該有學生加入，由學生選出嚟，因為佢仲會叻過校長、叻過大人，加入佢哋青年嘅聲音」。</p><p>凝聚社會力量不要放棄</p><p>但看着學生、教師和家長輪流絕食，他非常難過，「好想勸佢哋唔好啦，後生仔身體好脆弱，唔好冒險，傷害咗自己唔值得㗎（咁你自己又絕？），我…我…我…我，第一我飲水啦，第二我有顧問、我有醫生睇住㗎嘛，同埋我咁嘅年紀，80歲㗎喇，後生嘅唔同吖嘛」。（記者其實不知道有何分別）「後生仔嘅仲有自己嘅人生，仲有咁耐，我哋就嚟收場㗎啦，有咩所謂呀」。<br>他鼓勵關心事件的學生、教師和家長凝聚社會力量，「繼續講落去，搵多啲人支持，繼續用和平嘅方法同政府硬落去囉，唔好灰心，可能要好長期嘅鬥爭啦，但係唔好放棄」。</p></body></html>