<html><header><meta charset="utf-8"><title>中環迷你裙：酒店發圍靠港女 - Samantha</title></header><body><h1>中環迷你裙：酒店發圍靠港女 - Samantha</h1><p>要選個未被自由行攻陷的國家着實困難，港女朋友呻每次旅行，自由行亦步亦趨，Samantha認為目的地一致，或者代表兩地同胞臭味相投──不喜歡太辛苦的旅程，最好有靚相影兼可即時上載上網，壓軸仲要有得Shopping。同胞再多十幾廿年進化，相信最終會變成「港女」，酒店若為定位煩惱可參考絕頂醃尖港女心水，或者學吓以奢華聞名的紐約St. Regis，加設以Christian Dior同Tiffany為主題的特色房，一晚收9500美金（約7.4萬港紙），同胞有名牌陪瞓，相信會非常受落。酒店夥拍名牌成風，Versace和Armani在黃金海岸、米蘭和杜拜等開酒店，杜拜間Armani連即冲咖啡包裝都印住個牌子，咁多Detail位足夠喺房間內影足一日，少一日血拼，男士或者覺得超值。本港酒店最巴閉個間只聽過Toiletries或寢具出自名牌，品牌做得不錯的大酒店（045）和香格里拉（069），本港入住率已達7至8成，要賺多點看來多做這類Value-added。Samantha本欄逢周一、三、五刊出</p></body></html>