<html><header><meta charset="utf-8"><title>林海峰寸黑貓變白<br>彭羚湊女全黑反洗腦</title></header><body><h1>林海峰寸黑貓變白<br>彭羚湊女全黑反洗腦</h1><p>《佐敦＋尖沙嘴》<br>彭羚噚日朝早七點幾湊細女林清返佐敦嘅女拔小學，老公林海峰因為喺商台開咪做節目，冇陪佢哋。家全城同心反國民教育，身為媽咪嘅彭羚，噚日全身黑色力撐學民思潮嘅同學仔，佢拖實囡囡入咗學校之後，逗留咗一陣就走，冇接受訪問。<br>彭羚老公林海峰亦同黑衫嘅老婆喺埋同一陣線，噚日喺商台嘅《在晴朗的一天出發》節目，就開咪寸爆國民教育應改名做「阿爺教育」，仲話：「家形勢一啲話撤回，一啲話歡迎提意見，不如大家傾改名先，國民教育改名做『阿爺教育』啦，開展期畀一萬年，學周星馳話齋。」林海峰仲想幫手編課程：「好多人擔心被洗腦，如果我有份參與，會要求課程寫流啲，黑貓係白色，咁上一萬年、二萬年都唔驚，越流越讀唔到入腦。」</p><p>阿徐鬧亞視</p><p>同林清一樣讀女拔嘅陳奕迅、徐濠縈囡囡康堤，噚日就由傭人帶返學，阿徐去尖沙嘴出席雜誌慶祝活動，佢話同學校有協議，盡量唔出現費事俾記者影相造成騷擾。講到亞視節目歪曲學民思潮，唔睇電視嘅阿徐都忍唔住鬧埋一份：「咁冇陰公，唔好咁話學生，免費電視台應該中立，維持新聞自由。」阿徐又慶幸女拔冇國民教育科：「自己同老公立場最緊要家教，我哋係政治白癡，冇呢科安樂晒。」<br>採訪、攝影：楊浩賢、梁繼光</p></body></html>