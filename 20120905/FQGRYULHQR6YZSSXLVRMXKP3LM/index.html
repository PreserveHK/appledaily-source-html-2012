<html><header><meta charset="utf-8"><title>隔牆有耳：選舉論壇經典一刻 - 李八方</title></header><body><h1>隔牆有耳：選舉論壇經典一刻 - 李八方</h1><p>今屆立法會嘅選舉論壇，有唔少經典時刻兼至hit金句；部份候選人嘅衣裝同道具，更成為一時佳話。既然一人一票選港姐都係爛尾收場，八方索性開宗明義，擺明以一人小圈子嚴選今屆經典時刻，喺度整個豬肉頒獎禮；希望選民重溫後，可以喺9月9日做個明智嘅決定！</p><p>冇普選唔嫁</p><p>講明要做港島「陳七」、力爭尾席嘅公民黨陳淑莊，喺有線論壇上俾新民黨葉劉淑儀老屈，被質問因為從政而犧牲愛情，有咩咁巴閉？已經受情傷嘅Tanya火都嚟，義正嚴詞反擊：「我從來覺得從政唔係犧牲」。<br>越講越有火嘅Tanya，語帶哽咽話能夠服務市民係佢終身榮幸，香港無普選先弊傢伙，最後高呼：「我講過爭取到有普選先至結婚」，成為今屆選舉論壇最激動人心嘅時刻。<br><br>重溫： http://www.youtube.com/watch?v=Xj5cLwg8IxU </p><p>拉票棟篤笑</p><p>向來思辯了得嘅民建聯曾鈺成，既然瞓低選都贏，又何須同對手咬牙切齒辯論搶票？早前佢喺無綫港島選舉論壇上，索性喺總結時間整場個人棟篤笑，用抵死過癮方法論盡各大政黨，做埋手勢高叫：「撐社民連，上街！撐人民力量，上網！撐公民黨，上court！撐蕭若元，拍玉蒲團！選議員？大家仲係要選民建聯！」呢幾秒發言令全城爆笑，唔少人連日不斷重溫，肯定係今屆至hit選舉金句。<br><br>重溫： http://www.youtube.com/watch?v=qnpsusokRBs </p><p>葉劉現形記</p><p>即使set咗個新髮型、除咗副黑超，浸完鹹水從良後嘅新民黨主席葉劉淑儀，終於喺有線電視嘅選舉論壇上現形。當佢自稱成功為市民爭取6,000蚊時，即時被全場噓爆，近期少有被挑機嘅佢即時回應：「咁冇禮貌，學咩人選立法會呀！返番去幼稚園接受再教育啦。」<br>就係呢一幕，唔少人話：03年嘅葉劉，返咗嚟嘞。嗰種霸氣，八方喺螢光幕外都覺得好震懾，堪稱今年論壇最難忘一刻。<br><br>重溫： http://www.youtube.com/watch?v=4lYUb2MBpQM <br><br>mailto:pf_lee@appledaily.com</p></body></html>