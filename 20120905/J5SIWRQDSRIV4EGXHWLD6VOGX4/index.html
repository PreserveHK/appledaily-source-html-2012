<html><header><meta charset="utf-8"><title>外星IQ題</title></header><body><h1>外星IQ題</h1><p>1）有迹底褲物主係？</p><p>（答案請在內文找）<br>見到呢條有迹底褲，係咪想即刻掉落垃圾筒呢？不過好多人當佢係寶，下個月仲會拎嚟拍賣，起標價12萬港紙。點解咁巴閉？事關呢條底底嘅主人係美國已故貓王皮禮士利，77年嗰陣着過嚟表演㗎！</p><p>2）阿B老竇係邊位？</p><p>（答案請在內文找）<br>呢個細路眨下眼就咁大個，望真啲佢真係好似佢個萬人迷老竇。阿B噚日喺西班牙捧老竇場嗰陣係咁同人say hi，真係冧功了得，佢老竇係邊個？咪就係葡萄牙靚仔球星C朗囉！</p><p>3）鬍鬚佬係乜水？</p><p>（答案請在內文找）<br>噚日喺洛杉磯有個留晒鬍鬚、戴咗cap帽同黑超嘅影壇巨星，成個阿叔咁款去濕平，佢曾經係男同志同女影迷見到都流晒口水、又幫《無敵貓劍俠》配過音嘅西班牙型男，開估！佢係安東尼奧班達拉斯。</p><p>4）邊個玩碰碰車？</p><p>（答案請在內文找）<br>呢位美國男星唔經唔覺已經71歲，噚日佢喺馬利布陪5歲囡囡玩碰碰車玩到谷起塊面，佢係邊個？就係演過《海角驚魂》、《歲月驚濤》同《48小時》嘅尼基諾特（Nick Nolte）。</p><p>5）乜你咁怕醜？</p><p>（答案請在內文找）<br>呢位小姐好怕醜噃，佢噚日喺洛杉磯機場一見記者就用頸巾遮面，但係佢老公係出咗名唔怕醜，最沙膽就係着住條V字泳褲周圍走，佢咪係波叔個老婆、澳洲女星艾娜菲舒亞囉！</p></body></html>