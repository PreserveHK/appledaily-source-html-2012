<html><header><meta charset="utf-8"><title>城城上身</title></header><body><h1>城城上身</h1><p>阿爸阿媽都係模特兒出身嘅仙蒂歌羅馥（Cindy Crawford）囡囡Kaia，眨下眼已經11歲。Kaia前日喺加州馬利布嘅嘉年華出盡風頭，佢着到十分colourful上台唱歌跳舞，舞姿似足城城嘅金曲《對你愛不完》。仙蒂同老公Rande喺台下邊睇邊拍片，完騷後仲買雪糕獎勵囡囡，不過Kaia食得快又唔敢再叫爸媽買，惟有望住爸媽杯溶晒都未食完嘅雪糕得個恨字啦！</p></body></html>