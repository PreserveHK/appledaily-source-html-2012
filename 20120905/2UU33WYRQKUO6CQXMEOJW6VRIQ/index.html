<html><header><meta charset="utf-8"><title>智取大市：中升就嚟見曙光 - 晉佳</title></header><body><h1>智取大市：中升就嚟見曙光 - 晉佳</h1><p>噚日本報有篇報道，講到深圳限購令明年初或之前都唔會推出，睇嚟其他省市都唔會咁快有限購，對汽車代理股嚟講，反而唔算係好消息，因為冇得打限購促銷牌，咁就好難去埋啲存貨。市場認為一旦個市場好番啲，豪華車去貨應該會比普通日系車快啲，因為始終內地富豪多，搶住買貴車晒命，咁嘅話，賣寶馬嘅正通汽車（1728）係咪好過主力賣日系車嘅中升控股（881）呢？晉佳又唔係咁睇喎，既然市場難捱，當然就以競爭力、經營能力行先，長遠嚟睇，喺經濟過咗增長高峯期下，應該會各自各精采。中升舊年收入上升48%至242.57億元（人民幣．下同），純利跌27.4%至3.71億元，每股盈利19分，睇條數似乎麻麻。不過，中升上半年高毛利嘅售後業務收入上升63.5%至22.89億元，呢Part毛利率47.1%，淨係呢瓣已經佔整體毛利一半。睇番上半年新車銷量升五成至90876萬架，呢批新車未來帶嚟嘅滯後售後業務收入估計會繼續大幅增長，肯定Cover嚟緊打折賣車去庫存而賺少咗嘅錢。中升庫存高、負債重，等住資金回龍，同時可能要應付生產商攞啲新車嚟賣，所以下半年應該會繼續打折賣車，壓低毛利率，賣車盈利可能未見底；不過，售後服務收入不斷膨脹，毛利率穩定，盈利斷估最遲出年上半年見底回升，如果車市好轉，連賣車毛利都回復增長，盈利爆發性就更唔講得少。</p><p>中線目標13元</p><p>6月底中升淨資產負債比率153%，令上半年融資成本升1.2倍至5億元，稅前盈利因此由升轉跌，不過長遠應該都冇有怕，因為中升嘅資產主要係汽車庫存，容易變賣，而負債以短債為主，未來只要庫存有機會加速變賣就能夠還錢，順便降低負債水平，融資成本自然下降，有助盈利表現。《蘋果》噚日篇報道亦講到，中升深圳分店偏遠，但人流算多，雖然講話限購令之前趕買車，所以多人睇，但晉佳相信中升產品多元化，競爭力強，都係多人睇車嘅原因。策略方面，股價升破10蚊就可以追入，中線睇13港元，明顯跌穿9.50同9港元，就分段止蝕。晉佳本欄逢周一、三及五刊出</p></body></html>