<html><header><meta charset="utf-8"><title>蘋機會：搶覽《香港高級視聽展》億元天籟</title></header><body><h1>蘋機會：搶覽《香港高級視聽展》億元天籟</h1><p>當香港人人呻窮，冇錢買樓，另一邊廂，一對對過百萬喇叭卻依舊有價有市。今年《香港高級視聽展》已經嚟到第十屆，規模亦係歷來最大，雲集超過130個代理商，全場產品總值超過一億，$80入場費仲有SACD送，就算唔幫襯，入會展打個白鴿轉，齋聽齋睇都已值回票價。<br>記者：韓繼聰<br>攝影：伍慶泉<br>Model：Tina@InterplayWorkshop</p><p>《香港高級視聽展》由2003年開辦至今已有10年歷史，今年展覽除了佔用了S2及S4會議室外，亦在展覽廳3開設了24間「發燒房」、13個「特色主題展覽區」、「音響器材、線材及輔件專區」等等。合共展出品牌超過一千個，各類型器材多達10,000款以上，真係睇同聽都會累。</p><p>日製喇叭重過人</p><p>去音響展，當然唔少得欣賞嗰啲高過人、貴到癲嘅大喇叭。不過細喇叭都唔可以忽視，眼前呢對日本品牌FinalAudio出品嘅座枱式喇叭Opus12，無嚇人霸氣Size，但有嚇人嘅重量！體積小小，一對卻有成差不多220磅重，整個由不鏽鋼打造，閃令令外殼，外型極注目扎實。喇叭單元則利用傳統日本手工藝方式製作，同一般普通壓模單元不同，另加上較少品牌利用的電離子單元，聲音充滿日本風格。Opus12是品牌重出江湖之作，定價30萬有找，唔算貴喇。</p><p>全金屬零諧震高質</p><p>全金屬造嘅喇叭唔算好少見，但連單元底盤都係用金屬打造，就真係世界獨有。呢個YGAcoustics出品的AnatIIISignatureProfessional喇叭，單元底盤由一整塊實心鋁切割而成，全無駁口，達至整個喇叭均以統一物料製成，標榜為零諧震的喇叭箱。音場與音色的清澈度都能提升至完美境界，聲音空氣感好，乾淨通透，難怪可以奪得《theabsolutesound》2010年「Productoftheyear」殊榮。雖然已經係兩年前嘅產品，但就係首次嚟香港展出，大家真係要落足耳力，聽真佢嘅靚聲喇！</p><p>古舊德國膽機夠立體</p><p>荷蘭品牌SILTECH一向以線材聞名於音響界，今次打頭炮出擴音機，點都要睇吓佢有咩料到。原來佢嘅必殺技就係用50年代出產嘅德國古董靚膽ECC86及6GM8，製造出清澈靚聲。另外，加上單結晶純銀作機內接線，純銀輸出電容，同埋內置電池Keep住維持機內電量穩定，令噪訊減至最低，聲音更甜美、透明和立體。</p><p>同場必睇</p><p>WilsonAudio最新旗艦作，具最新交叉負載低音反射式系統，可因應不同空間調整低頻輸出。<br>WilsonAudioAlexandriaXLF（$2,500,000/d）</p><p>刻有創辦人簽名及獨立編號，全球限量25對，叫價41萬歐元，可算全場最貴喇叭。<br>KharmaExquisiteExtremeGrandLE25（約$3,940,000/e）</p><p>老牌Wharfedale以最暢銷的Denton作藍本，推出售價親切的80周年版，入門一流。<br>WharfedaleDenton80週年紀念版（$7,500/f）</p><p>XA的擴音機採用高成本注模機箱，能減少音染。<br>AvantgardeAcousticXA<br>（前級$150,000、後級$140,000/b）</p><p>M10一向屬發燒友的心水擴音機，「簽名版」採用一貫嘅純銀物料，故身價極高。<br>AudioNoteM10Signature（$1,450,000/g）</p><p>展館</p><p>（a）毅智科技（C03）<br>（b）聲望音響（S225）<br>（c）別超原音（S226）<br>（d）極品音響器材（S228）<br>（e）KharmaGreater（X09）<br>（f）駿韻音響（S221）<br>（g）大象行（X112）</p><p>《2012香港高級視聽展》</p><p>日期：8月10-12日<br>（11am-8pm，周日6pm結束）<br>地點：香港會議展覽中心展覽廳3F、S221-230、S421-430<br>票價：80元<br>查詢：音響技術（28811252）</p></body></html>