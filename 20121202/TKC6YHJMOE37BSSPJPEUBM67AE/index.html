<html><header><meta charset="utf-8"><title>火辣戰果：<br>槌仔破車 賓帥瘀爆　曼城僅和愛華頓 - 牽牛</title></header><body><h1>火辣戰果：<br>槌仔破車 賓帥瘀爆　曼城僅和愛華頓 - 牽牛</h1><p>上周六英超早場上演倫敦打吡戰，車路士作客「槌仔」韋斯咸，雖由桑馬達先取得入球，但換邊後韋斯咸由卡頓高爾、迪亞美及邁加各建一功，以3:1反勝。車路士新領隊賓尼迪斯領軍第3仗終於輸波，累積2和1敗，仍未開齋。同日曼城主場出擊，僅以1:1逼和愛華頓。</p><p>韋斯咸有中鋒安祖卡路爾因膝傷缺陣兩個月，上半場陷於頹勢；13分鐘費蘭度托利斯（費托）右路推進底線傳中，桑馬達近門射入，終於取得賓帥上任後首個入球。而希望在賓帥麾下重生的費托，上半場腳風仍欠順，25分鐘客軍反擊，拉美利斯橫傳予費托，但費托禁區邊施射又高出。車仔肆意圍攻，可惜桑馬達近射被主隊門將積亞基連倫飛身救出。</p><p>換邊後主隊換入馬菲泰萊及迪亞美，形勢急劇逆轉；63分鐘馬菲查維斯左路傳中，省中艾斯派古達彈高，伊雲洛域與施治有誤會，韋咸前鋒卡頓高爾有犯規之嫌下近門頂入，追成1:1平手。車路士失守後才如夢初醒，但費托又門前失機，加上桑馬達主射罰球中柱不入；86分鐘迪亞美禁區頂勁射建功，加上補時階段邁加埋齋，韋斯咸以3:1反勝，不單全取3分，也令賓帥嘗到英超首敗，也是班主阿巴莫域治接手後，首位新任領隊頭3戰不勝。</p><p>阿奴主場負天鵝
</p><p>同日英超戰果，曼城主場對愛華頓，被對手費蘭尼33分鐘先開紀錄，但「爆炸頭」43分鐘禁區內犯手球，曼城由泰維斯射入12碼，追成1:1平手，但聯賽主場4連勝告終。利物浦主場對修咸頓，憑丹尼爾艾格建功，以1:0險勝，而史雲斯作客2:0擊敗阿仙奴。文：牽牛</p></body></html>