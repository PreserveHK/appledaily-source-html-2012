<html><header><meta charset="utf-8"><title>有話兒：煇煌點將錄</title></header><body><h1>有話兒：煇煌點將錄</h1><p>現年81歲的音樂大師顧嘉煇活了大半個世紀，歷盡人生百態，童年蝸居木屋區的他捱過貧苦煎熬，力爭上游爬上作曲家之路，視榮耀如過眼浮雲，當年的M.B.E.和銅紫荊勳章都不記得放何處去，曾經的好拍檔黃霑、羅文、鄧麗君、張國榮、梅艷芳都已撒手塵寰，今日的煇哥忘盡心中情，任笑聲送走舊愁。<br>撰文：余燕儀</p><p>有華人的地方，就會聽過顧嘉煇的歌曲，今日的煇哥名利雙收，但少年時他曾捱過鹹酸苦辣：「嗰個年代大家都幾窮吓，因為有啲意外，爸爸走咗去第二度，冇人負責屋企，自己都停咗讀書，靠家姐（顧媚）唱歌賺錢維持一家生活，之後家姐同男友嚟香港，我哋再落嚟，但搵屋好困難，要住木屋區。」現在的煇哥有名有利，人人以為他賺了幾桶金，煇哥卻說：「梗唔係啦，家都冇乜錢，唔係謙虛，只係唔使點做嘢，唔使為錢擔憂。」</p><p>視名利如浮雲</p><p>多年來，煇哥在樂壇獲獎無數，更曾於82年獲英女皇頒授M.B.E.勳章，98年獲港府頒授銅紫荊勳章，以為煇哥將它們放在玻璃櫃內珍藏，豈料他卻來一個反高潮：「好多獎都擺咗喺紙皮箱，放喺家姐溫哥華屋企嘅倉仔，有啲捐咗畀香港機構，唔記得邊間。」就算是M.B.E.和銅紫荊勳章，煇哥亦雲淡風輕說：「我都唔知擺喺邊，有時好需要搵出嚟影相都搵唔到。」是否視名利如浮雲？煇哥笑說：「我對呢啲嘢冇乜所謂。」<br>煇哥的作品逾二千首，曾合作過的歌手粒粒巨星，究竟哪位最難服侍、最奄尖？為人厚道的煇哥，聞言即面有難色說：「寫出嚟好似唔係幾好，如果一定要講，徐小鳳就係比較要求多啲嘅人，即係練習時候要求比較嚴格，呢樣唔啱嗰樣唔啱又要練多次，反而同我最夾係葉麗儀，羅文都好好，佢音域好廣，幫佢作啲歌中段會唱得好高，特登畀機會佢發揮。」</p><p>巨星殞落欷歔</p><p>當年鄭少秋可以跟羅文同唱劇集《書劍恩仇錄》主題曲，原來是由秋官前妻沈殿霞一手主導，煇哥爆出這個小秘密：「阿秋係後期阿肥一定要我搵佢唱，其實嗰時羅文已經唱咗好耐囉，阿肥一定要阿秋唱《書劍》，大家有啲拗撬，咁當時喺我印象中，阿肥幫得阿秋好緊要。」邊個唱得好啲？直腸直肚的煇哥說：「咁梗係羅文唱得好啲啦，嗰時阿秋仲係新人。」<br>曾跟煇哥合作的巨星，有多位雖然年紀比煇哥輕，反而比他早走一步，真的令人欷歔！除了羅文外，85年煇哥跟黃霑聯手為張國榮炮製經典歌《當年情》，張國榮於03年跳樓身亡，煇哥感慨說：「佢唱歌又好，人又好樣又好，樣樣都冇得彈，可能太好關係上天妒忌，所以咁早走咗，真係好可惜，雖然平時我哋好少來往，但佢對我好好。」<br>同於03年死於子宮頸癌的梅艷芳，《心債》和《交出我的心》都是煇哥的作品，他說：「阿梅唱歌好好，佢初出道參加新秀，我有份做評判，佢行出嚟成個大歌星咁，好有款。」</p><p>終年42歲的寶島歌后鄧麗君，亦曾唱過煇哥的作品，他說：「好可惜唔能夠作多啲歌畀佢唱，只有《風霜伴我行》，但當時唔係好hit，黃霑作畀佢嗰啲hit過我。」提起八年前離世的好拍檔黃霑，煇哥很感傷：「當然掛住佢，提起佢好唔開心，因為我哋寫詞同作曲都好夾，家好似冇咗一半助手！我哋好好朋友，我唔鍾意講嘢，有佢絕冇冷場，我鍾意有佢喺度，我唔知佢點諗，相信佢都鍾意有我喺度。」</p><p>盼開個人畫展</p><p>對於黃霑生前飽受肺癌折磨，煇哥嘆氣說：「我知道佢去北京搵人醫，但佢唔會喺我面前提，佢性格咁活躍，估唔到咁後生就去咗。」年過80的煇哥仍老當益壯，他說：「我唔似黃霑咁鍾意食嘢，有又得冇又得，但我相信黃霑就唔係，我次次喺溫哥華返嚟，佢都帶我周圍去食嘢，成日請我去福臨門。」<br>問煇哥還有甚麼追求？他說：「我仲有一個願望，就係自己開畫展，五年前我哋三姐弟開過一個畫展，所有畫都賣晒，原因我相信當時目的係籌款，所以我想試驗一下，睇吓係咪咁好賣，作曲去到呢個階段，人人都認識我，想睇吓畫畫方面係咪一樣。」</p></body></html>