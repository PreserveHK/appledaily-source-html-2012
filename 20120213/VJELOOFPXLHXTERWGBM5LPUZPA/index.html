<html><header><meta charset="utf-8"><title>克勤倒戈now台　急無綫</title></header><body><h1>克勤倒戈now台　急無綫</h1><p>一眾歌星包括李克勤、林憶蓮、關淑怡、蘇永康和張敬軒等前晚出席now芒果台音樂會。身為無綫契仔的克勤早前才破冰重回無綫，但現在又食兩家茶禮亮相now，他即賣口乖表明視無綫如母校一樣，感情深厚，地位無可代替。</p><p>李克勤前晚和其他歌星包括林憶蓮、關淑怡（Shirley）和蘇永康等，在機場博覽館演出now芒果台音樂會，一行人反無綫倒戈相向支持now，其中以無綫契仔克勤身份最為敏感，屬五大之一環球旗下的他才剛剛破冰重返無綫，但現在又力撐now，擺明食兩家茶禮，他即說：「我冇同任何一間電視台有歌手合約，只係同now簽咗為歐洲國家盃講波，所以其他電視台搵我都OK。」</p><p>「TVB似母校」</p><p>不過記者笑言只有克勤有特權可兩邊隨意亮相，他聞言即向無綫賣口乖說：「其實TVB喺我心目中重要性就好似母校，呢樣係唔會改變，感情同合作咗咁耐，我喺TVB都攞咗20年老人牌，母校嘅感覺永遠都存在。家我就好似喺母校讀完書，去唔同地方攞經驗同賺錢，如果TVB搵我做嘢，我會義無反顧同義不容辭。」無綫有否邀克勤簽約？他表示感情重要過合約，總之現在這個合作方式最適合自己。<br>壓軸出場的憶蓮反應最熱烈，有傳她以1,500萬加盟環球，她聞言笑說：「以我呢種以自己製作公司形式，再交畀唱片公司發行，係冇可能有咁嘅價錢，大家攞走六個零先。」是否會跟環球合作？憶蓮表示遲些才有公佈，但坦言自己製作唱片再交給唱片公司發行這個做法很適合自己，因她可控制唱片質素。</p><p>關淑怡搶手</p><p>Shirley也被傳以300萬簽約兩年，指斟洽她合作的有金牌大風和星娛樂，Shirley說：「係有幾間傾緊，外界成日話我要求條件多多，其實最緊要係互相配合。」不過300萬兩年似乎把Shirley身價拉低，她表示只是傳言，最重要是誠意，Shirley表示合約全交由梅艷芳生前經理人Marianne代為負責。<br>採訪：李珮洳<br>攝影：陳俊強</p></body></html>