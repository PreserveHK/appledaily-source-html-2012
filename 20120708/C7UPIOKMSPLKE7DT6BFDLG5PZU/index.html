<html><header><meta charset="utf-8"><title>花紅分配露玄機？！中環在線：鄭志剛奔向高薪世界 - 李華華</title></header><body><h1>花紅分配露玄機？！<br>中環在線：鄭志剛奔向高薪世界 - 李華華</h1><p>周大福珠寶（1929）舊年年底上市後股價開始走樣，但高層董事嘅薪酬就步步高升。周大福最近公佈上市後第一份年報，董事局15名董事嘅薪酬總數合共9020萬，仲多過彤叔鄭裕彤嘅地產旗艦新世界發展（017）嘅6990萬銀。無他嘅，周大福賺錢都多過新世界，市值又大過你，之但係彤叔乖孫鄭志剛喺周大福嘅全年酬金只得260萬，係八個執行董事之中最少，喺周大福入面淪為低收入群組，唔知有冇乜嘢玄機呢？<br>周大福話晒都係由彤叔一手湊大，佢支薪多啲都好應該，全年酬金370萬，比起佢喺新世界只𢭃象徵式30萬銀，就知佢喺邊度出力多啲啦！佢乖仔鄭家純都算「克制」，喺周大福總年薪530萬，比起佢喺新世界嘅3140萬少一大截。</p><p>在周大福難發圍</p><p>至於鄭家純囝囝Adrian鄭志剛，就真係抵得諗，輕輕收260萬，低過堂大佬鄭志恒嘅840萬之餘，亦都低過非執董鄭錦標同古堂發嘅840萬同940萬，但係Adrian喺新世界嘅年薪就有成1060萬。佢老竇講過話要喺周大福起碼「揸旗20年」，睇嚟一直被視為「王國」熱門接班人嘅Adrian，喺新世界嗰邊踩油機會多啲噃！<br><br>李華華<br>mailto:LiWaWa@AppleDaily.com</p></body></html>