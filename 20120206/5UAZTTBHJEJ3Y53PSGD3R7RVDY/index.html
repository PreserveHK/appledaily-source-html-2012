<html><header><meta charset="utf-8"><title>蘋機會：Fujitsu×《nicola》　2012波波潮</title></header><body><h1>蘋機會：Fujitsu×《nicola》　2012波波潮</h1><p>你估今季流行乜嘢Pattern？日系Fujitsu就同日本少女雜誌《nicola》互乘，推出特別版F-06DGirls'，機身鋪上可愛波點Pattern，跟機仲有個同花紋嘅OriginalToteBag，絕對係機袋合一，拎出街，最卡娃兒係你啦！<br><br>記者：陳國輝<br>攝影：劉永發<br>Model：Crystal@GME淘女郎</p><p>擔正封面人物</p><p>《nicola》雖無發行中文版，但對於留意潮流服飾嘅女仔或OL，應該唔會陌生。F-06DGirls'跟《nicola》Crossover，完完全全走日系少女路線，除盒上印有雜誌Logo同15周年字樣外，機身波點Pattern都可謂最搶鏡，其中手機上面嘅粉紅色蝴蝶結更玩上立體造型，搭埋同色同款嘅OriginalToteBag，出街Shopping、HighTea已經係一套襯絕配搭。<br>玩款之餘，功能上也迎合少女風格。例如手機Theme可選藍底白點《nicola》Tone，又或黃色色底配花形圖案；但最滿足一眾少女心事，首推幾款內置嘅《nicola》相框，當你自拍完，可隨意加題加字加書名，便可搖身一變成封面女郎。</p><p>美容App　變白變大眼</p><p>可將相片加入唔同「美容特效」，如推高美白設定值、加強大眼仔效果，皮膚及眼睛變化都好明顯。嫌誇張嘅，大可以將數值調低。</p><p>Stylus扮唇膏</p><p>提到影相，又豈止相框功能？F-06DGirls'提供專為女士而設嘅攝影扮靚玩法，除了之前Sharp手機都有嘅美白功能，仲內置大眼仔、瘦面等五種特效；更強橫之處，係嫌效果唔明顯或太誇張，可透過微調數值來彌補，亦可選擇喺拍攝前或拍攝後才「加工」，總之有心機一定執得靚。<br>另外，跟機仲附送一支貌以唇膏筆嘅Stylus，平時可以當手機繩咁裝飾；拆出來後，還可以幫相片繪畫各種圖案，喺上面簽個大名亦得，成班女仔影完大合照後，每人簽個名留念，好玩方便又有紀念價值。</p><p>FujitsuF-06DGirls'</p><p>制式：WCDMA/GSM<br>體積：111×51×13.5mm<br>重量：約120g<br>主要功能：配置畫筆、3.3吋輕觸式屏幕、800萬像素相機、支援MP4錄影、microSD記憶卡、IPX5/8國際防水標準<br>售價：$5,480<br>查詢：三禾電氣（23740718）</p></body></html>