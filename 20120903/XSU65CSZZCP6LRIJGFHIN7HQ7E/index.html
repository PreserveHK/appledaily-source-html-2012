<html><header><meta charset="utf-8"><title>274間機構大派健康低糖月餅</title></header><body><h1>274間機構大派健康低糖月餅</h1><p>一年容易又中秋！蘋果日報慈善基金「中秋月餅專戶」今年獲鴻星集團贊助，以慈善價出售的3萬個低糖單黃白蓮蓉月餅，由274間社福機構分發，審批結果通知信早前已寄發至各申請機構。<br>獨居多年的阿妹婆婆（73歲），患有糖尿、腳退化和痛風症等慢性病，「醫生話我膝頭已冇晒軟骨，行路真係好痛」。近年她獲調遷至設有升降機的公屋單位，她不用再行樓梯，亦經常到鄰近長者中心消磨時間，「學識字班、玩打牌仔，令老人家頭腦靈活啲呀！」</p><p>「去超市試食吓就算喇」</p><p>阿妹婆婆經常到禮賢會萬隸甫夫人長者鄰舍中心，去年中秋節獲職員上門到訪，更送來蘋果基金捐贈的月餅，至今仍記得月餅的香味，「真係好好味，一年一次都好想食吓」。<br>婆婆坦言，除非獲贈月餅，否則不捨得買來吃，「真係好想食，都只會去細餅舖買平少少嘅月餅，或者去超級市場試食吓就算喇！幾十蚊一個已經可以食幾餐飯。」<br>該中心社工張姑娘說：「中秋節對老人家嚟講，始終有個月餅喺手，節日氣氛會濃啲、高興啲，所以我哋好早就向基金申請，希望令多啲老友記過一個開開心心、備受關懷嘅中秋節。」她並大力呼籲善長每捐300元，便有15人受惠。<br>「中秋月餅專戶」捐款編號：S0009<br>網上捐款： http://charity.appledaily.com.hk/donate <br><br>蘋果日報慈善基金<br>電話：2990 8688<br>傳真：3711 2468<br>電郵：mailto:charity@adfund.org.hk<br>網址： http://charity.appledaily.com.hk <br><br>蘋果基金收捐款戶口<br>恒生銀行：368-006565-001<br>滙豐銀行：580-198836-001<br>中國銀行：012-898-00067655<br>渣打銀行：447-0-667059-3<br><br>蘋果日報慈善基金乃根據《稅務條例》第88條獲豁免繳稅的慈善機構</p><p><div><a target="_blank" href="http://hk.charity.nextmedia.com/site/index.php?fuseaction=site.donate&amp;case=case_byid&amp;case_byid=S0009">網上捐款</a><a target="_blank" href="http://hk.charity.nextmedia.com/site/index.php?fuseaction=site.donationTx&amp;imact=true&amp;case=case_byid&amp;case_byid=S0009">捐款記錄</a></div></p></body></html>