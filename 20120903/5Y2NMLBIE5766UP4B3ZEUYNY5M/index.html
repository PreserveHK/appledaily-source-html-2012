<html><header><meta charset="utf-8"><title>都是那些年：李婉華家庭大過天</title></header><body><h1>都是那些年：李婉華家庭大過天</h1><p>03年結婚生女後，現年44歲的李婉華正式退出娛樂圈移居溫哥華，一切似跟香港再沒關係，但其實在另一國度生活的她，比在娛樂圈搏殺時期更緊貼香港人的步伐，根本從未離開過，只是，現在的婉華已沒有事業心，雖心繫香港，但家庭對她而言，比任何事都更重要。　撰文：羅美倫</p><p>李婉華自88年出道後事業順風順水，其間經歷過與吳鎮宇、何家勁兩段香港人都熟悉的戀情，突然在03年跑到加拿大下嫁當地華人李守正，同年誕下大女兒Natalie，從此移居溫哥華，並加入當地的加拿大中文電台，09年再誕下孖仔阿心、阿志，至今仍身兼DJ及家庭主婦兩職。</p><p>心繫香港</p><p>做了媽咪，昔日娛樂圈的繁華似與婉華無關，其實她一直心繫香港，一星期主持五日的節目《小心華之里》，由她編訂的內容都與香港息息相關，婉華說：「我每日睇報紙搵啲有話題性、夠吸引嘅新聞嚟講，國民教育、梁振英、陳茂波，甚至香港嘅政治經濟、七一上街，香港人關心嘅我都會講，所以呢七年我好似冇離開過香港咁。以前開工或返大陸，唔會留意時事，直到回歸，嘩，董建華、五十萬人上街喎，逐漸關心，過到嚟更掛住香港。」以前婉華在香港做電台時，主持的《戀上你的床》講男女之間的戀事，明顯她已進入人生另一階段。<br>現在於加拿大的家庭生活令婉華滿足又充實，家中三個小朋友令她忙個不停，每天除中午返電台工作三個小時，其餘時間都屬於三個寶貝，由早餐直踩到晚上冲凉睡覺，尤其兩個孖仔，要輪住，更要多花功夫，星期六、日就更加忙，子女活動多再加女傭放假，婉華連休息時間也沒有，不過還未放棄自己：「哈哈……我剛開始做番運動，做gym打網球，放低啲小朋友就即刻去跑步，個人弗好多又精神，感覺後生啲，做運動個人sharp醒啲，唔郁個人會老，我要多啲精力湊仔，因為有排捱呀！」</p><p>自認戇居</p><p>婉華已有十年沒拍劇，一直保持不錯的狀態，有想過復出嗎？她笑言：「有時睇戲都會諗，但冇得貪心，要做自己鍾意嘅嘢又要有家庭生活，做女人就係咁，要取捨，不過，never say never！」令婉華選擇到加拿大過平淡生活，原來跟吳鎮宇、何家勁拍過拖大有關係，她曾揚言不再跟圈中人拍拖，未幾就認識了李守正，隨老公到加拿大展開新一頁，婉華說：「我幾專一，難聽啲講係戇居，諗得太簡單，以前愛情大過天，好彩我遇到嘅，都係人品、心地好，但大家對家庭觀念唔同，佢哋因為工作周圍去，係冇腳雀仔，但女人去到咁上下年紀要結婚唔拖得，女人有個生理時鐘，太遲結婚會冇仔女㗎。」</p><p>拒做怨婦</p><p>跟圈中人拍拖，婉華覺得難令女方有安全感，男的在外地拍戲，女的容易胡思亂想，她明白男藝人要靠異性仰慕來增加自信，也親眼見過不少結了婚的同行把持不定，她笑言：「呢個圈好少劉青雲、張家輝，我唔想變怨婦，唔想互相猜疑。」最終婉華選擇嫁個圈外人，選擇不在香港生活也是想孩子將來讀書不用太辛苦：「我願意犧牲自己嘅興趣、工作，但亦好開心可以搵到自己一片天，有機會喺度做電台，拍戲生活真係後生至捱得。」</p></body></html>