<html><header><meta charset="utf-8"><title>中門大開：同振英對賭 - 添馬男</title></header><body><h1>中門大開：同振英對賭 - 添馬男</h1><p>樓巿十虛招出台，地產商發覺原來虛驚一場，官商界對梁振英能力，又多咗一重認識。梁振英靠乜嘢攞民心上台？就係借巿民對高樓價不滿，將社會矛盾挑出，再繪畫出「求變」美好將來，成功爭取到梁粉及中產媒體如《明報》的支持。</p><p>難增土地供應　亂噏當秘笈</p><p>但稍有常識理性嘅人，都知道樓巿受冰火煎熬，邊有一時三刻解決捷徑，有嘅都屬寶藥黨呃人。自老董年代推出孫九招谷起樓巿後，政府停居屋、停賣地，停止造地，起初冇乜大問題，借收縮供應來抬起樓價，04、05年後由谷底回升，但仍然未到急升，所以06年煲呔競選時冇人提樓巿，重點反而係就業。其間孫九招政策下，地政署也停止造地，巿區靚地曬太陽，好似港島地王北角邨清拆後，就變咗停車場。08年金融海嘯後，全球狂印銀紙，內地照跟，長期低息環境，唔買樓就笨，結果供應少需求多，樓巿一發不可收拾。但要增加供應，有一定規律，冇話要有地就有。土地供應有幾多來源，一是新開墾土地，政府要做好基建，成為可供拍賣起樓的「熟地」。</p><p>樓價升趕走梁粉　出招止咳</p><p>二是巿區重建及新規劃改用途，如工業用地、社區設施用地，呢類地表面好似比造地快，但重建涉及收樓賠償，改用途要過城規會，又有法定駁上訴程序，區議會又反對，分分鐘成兩三年。建築期不論公屋、居屋、私樓相差不遠，所謂蹉跎歲月，其實是之前規劃及諮詢程序，當中法定程序，冇得好似內地提速，話收地就收地，話改用途就改用途，梁振英當初亂噏當秘笈，以為憑長官意志可以提速，結果令社會對解決樓市期望不斷升溫。他心知樓價急升，會趕走最後一位梁粉，大家對佢搞普選，捍衞高度自治冇期望，但處理房屋問題都撻Q，就冇得解釋，結果形成了房屋政策短期化行為，以回應民怨，意圖止咳。先有應付7月中立法會答問大會，便推出居屋轉售白表免補地價，立即谷到居屋放售成萬蚊呎。8月底推出十虛招，後果會點？大家睇睇上周六日睇樓情況就知。添馬男</p></body></html>