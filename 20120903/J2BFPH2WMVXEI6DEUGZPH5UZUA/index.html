<html><header><meta charset="utf-8"><title>異動空間：請回歸市場經濟 - 魏力</title></header><body><h1>異動空間：請回歸市場經濟 - 魏力</h1><p>一個被民粹牽住走的政府，真可悲！經濟不景，但近月本港樓價屢創新高，中原城市領先指數升至106.89，高過97年，原因為何？不是需求太大，而是供應太少。市面冇盤，係因為政府年多前為遏抑炒風，推出額外印花稅（SSD）措施，規定買樓後兩年內沽出，要繳交額外的印花稅，變相投資獲利唔見一截。將心比己，如果兩年內賣樓要蝕章，咪兩年後先賣囉！冇人放盤，供應越來越少，樓價點會唔升？情況就好似貨源歸邊，街貨得5%，其他俾大股東及基金收晒，唔理基本因素係點，要炒上都易如反掌。目前全球宏觀經濟不景，人工冇得加，裁員陸續有來，供樓負擔能力成疑，加埋息口潛在上升因素，樓價本身已具備回落條件，只要政府取消SSD，業主可隨時放盤，鑑於賬面獲利甚豐，相信好多業主都會「賣咗先算」，造成供應增加，加上未來兩年新樓落成增加，樓價自然可回落。相反，延長SSD只會越幫越忙，令供應長期扭曲。CY唔該用腦諗吓全盤計劃，敷衍出幾招行貨，有如飲咳水醫頭痛，醫唔好之餘，更會有副作用。炒開股的我，相信的只有市場力量，What goes up must go down，政府唔該回歸市場經濟，讓市場自行調節，唔好再搞三搞四，玩死個市！魏力 http://www.facebook.com/2012jason </p></body></html>