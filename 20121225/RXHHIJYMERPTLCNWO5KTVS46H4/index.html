<html><header><meta charset="utf-8"><title>馮仁昭四圍超：唯唯單挑黃浩收信拒道歉 - 馮仁昭</title></header><body><h1>馮仁昭四圍超：<br>唯唯單挑黃浩收信拒道歉 - 馮仁昭</h1><p>咪神徐淑敏（Suki）嘅老公黃浩捲入飯局事件，為飯局藝人出頭嘅曾志偉涉掌摑黃浩被捕，獲准保釋候查，下月再返警署報到，事件越搞越大，開腔力撐志偉嘅無綫出爐飛躍進步男藝員梁烈唯，因為揶揄黃浩有被害妄想症，激到黃浩生蝦咁跳。有指黃浩不滿梁烈唯涉嫌誹謗言論，上周已搵咗律師向梁烈唯發出律師信，仲要求佢噚日平安夜中午前公開道歉，否則就會有進一步行動，唔排除入稟控告梁烈唯誹謗。<br>梁烈唯前日下午仲同記者聲稱冇收到律師信，仲話如果收到最多搵個大狀拆招，梁烈唯前日下午繼續寸嘴話：「有啲人對號入座，反應會大啲。」不過馮仁昭噚日再打電話畀梁烈唯，佢就改口話：「我噚日晏晝收到，家交咗畀律師處理，我唔會再答任何關於呢件事啲嘢，律師會幫我處理。」</p><p>「唔覺得有事」</p><p>大節當前梁烈唯就收律師信，有冇影響佢心情呢？梁烈唯一於懶理黃浩嘅升級行動，仲斬釘截鐵好輕鬆咁話：「唔會，呢啲對我嚟講一啲嘢都冇，我直頭唔覺得有事。」至於黃浩噚日依然封嘴避談，佢喺電話度話：「我冇嘢回應。」據知，梁烈唯至噚日傍晚仍未向黃浩道歉。<br>撰文：馮仁昭</p></body></html>