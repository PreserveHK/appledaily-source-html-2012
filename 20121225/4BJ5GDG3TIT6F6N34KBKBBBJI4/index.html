<html><header><meta charset="utf-8"><title>綠葉王：張松枝二世祖頂硬上</title></header><body><h1>綠葉王：張松枝二世祖頂硬上</h1><p>張松枝在無綫默默耕耘18載，在劇集《茶是故鄉濃》中飾演二世祖一角，從此走上奸角之道，幸運地，觀眾喜歡、受落，就算在街上見到松枝，對他只是笑笑口罵「你真係好衰！」皆因這一切都是松枝努力的成果。松枝透露曾經試過拍到險些休克，也要堅持頂硬上。<br>撰文：黃曉妍</p><p>當年20歲出頭的張松枝，有日在石澳游水時，恰巧有人正在拍廣告，有個PA（助理編導）走來邀松枝拍廣告，他透露曾拍過牙膏、M &amp; M、樓盤等廣告。90年代初，卡拉OK盛行，他轉拍卡拉OK的MV，短短四年間，曾與陳慧琳、彭羚等歌手合作，參與的作品至少有千多首，他說：「一星期開四日工，有時出埠拍。」提到與陳慧琳拍《對你太在乎》MV，松枝大讚陳慧琳沒架子，笑說：「佢淨係掛住食，開工就問一陣間食乜？下晝食乜？」</p><p>12年冇加過人工</p><p>松枝拍MV是副業，正職是做機械，他說：「我讀過機械工程，我朋友間公司喺日本收購二手機，跟住喺香港翻新再賣去大陸，我就負責整機，所以有時間拍MV。」兩份薪金生活豈非無憂？松枝苦笑說：「乜嘢無憂？不知幾辛苦，跟住入咗某公司之後，過幾年冇晒。」<br>94年，松枝經一位相熟的幕後，認識當時無綫藝員科的蕭笑鳴（巴姐）而簽約無綫，展開與無綫18年賓主關係，松枝表示早期是最開心，他表示試過一年有290多個騷，參與過不少劇集，幾乎沒停手。不過拍《封神榜》時，無綫竟然hold他七個月，但只開三日工，唔夠騷，只好「咬」月薪過活，幸好有監製找他拍《酒是故鄉醇》追回騷錢。松枝試過12年沒加過人工，生活艱難，他說：「好彩keep住有工開，唔使用錢，食公司飯盒慳唔少。」</p><p>高溫捱打險休克</p><p>「台上一分鐘，台下十年功。」由加入無綫開始，松枝在陶大宇身上偷師，他說：「拍《刑事偵緝檔案II》，我每日同陶大宇開工，我睇佢劇本，背晒佢嘅對白，幻想自己做主角，開工時睇大宇點做，睇佢做法係咪同我一樣呢，自己從中偷師去學，之後幾乎每套劇都係咁做，自己慢慢去學，亦係訓練自己記憶，我記得拍《再生緣》，我同林峯單對單，我一個人講五頁紙，一take過；拍《酒是故鄉醇》，講我飲醉強姦佘詩曼，於是俾Paul哥（秦沛）捉我去祠堂，我嗰段戲都三頁幾紙滿晒字，由於我係新人，起初Paul哥冇乜點理我，我同導演對稿，我一口氣講晒對白，Paul哥留意到，佢幫我叫大家靜啲唔好嘈住我對稿，我心入面真係好開心。」</p><p>對於劇集《回到三國》趙子龍一角，甚受觀眾喜愛，松枝指該角色戲份不多，最重要是做好自己：「武指同我講，出街嗰個係你，練咗幾多功夫，觀眾會睇到，拍嗰兩日好辛苦，咁啱遇着臨時演員罷工，原本話有50個臨時演員，當我到現場，佢話冇臨時演員，臨時臨急call咗十個訓練班同學同五個武師，鏡頭又唔可以見得佢哋太多，所以鏡頭對住我，佢哋背住我打，即係全日都係得我打，於是我死咗四次，因為太熱，30幾度，又要着盔甲，打完一個鐘，我就瞓低，要飲水，就嚟休克，我就唞五至十分鐘，一共飲咗八支水。」雖然是辛苦，但松枝指這是開心回憶，與劇組一起專注拍好這場戲。</p><p>在松枝作品中，大部份都是飾演二世祖、二五仔、奸角，松枝笑說：「我都想做搞笑角色，不過冇我份，其實監製潘嘉德有幫我，係佢叫我拍《離島特警》、《鑑證實錄》同《婚前昏後》，可能佢後來被人同化咗，後尾又叫我做奸角，哈哈。其實係劉仕裕叫我拍《茶是故鄉濃》做二世祖，由嗰度開始。」不過最重要是觀眾受落，有網友建議專演奸角的鄭子誠、張松枝、王俊棠、黃文標和鄭家生合演一部奸戲，松枝笑說：「如果send畀香港電視，可能有機會拍到，香港電視靈活性好大，可以拍五集、十集，五個人開五集戲出一個禮拜都可以㗎！」</p></body></html>