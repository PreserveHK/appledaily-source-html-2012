<html><header><meta charset="utf-8"><title>私駕路：小車載摺車　潮睇白泥日落</title></header><body><h1>私駕路：小車載摺車　潮睇白泥日落</h1><p>日日去倒模出來的商場行街睇戲食飯，你唔厭我都嫌悶。所以一係唔去，一係就去遠啲，剛好問代理借來法國潮車CitroenDS3長測四日三夜，仲唔即刻叫埋女友去白泥踩單車睇日落咩！<br><br>記者：李鑒泉<br>攝影：蔡家輝<br>Model：Ruby@PureModels、Jerry</p><p>香港邊度睇日落最靚？問十個有九個人都會答下白泥，因為除后海灣及深圳灣大橋外，下白泥更可遠眺蛇口一帶，睇住鹹蛋黃慢慢沉落夠晒浪漫。再者潮退時會露出一大片泥灘，怕危險唔摸蜆，兩口子在這裏一樣可以Hea足一個下午，儘管位置偏僻，但每逢周末周日都人山人海，單線雙程行車的深灣路更不時有警察來回趕車，泊唔到淺灘旁空地或附近燒烤場的話，大多只能停車影幾張相後匆匆離去。如果想有情調，閒日下晝五點多去到，淺灘空地無車之餘，連人影都唔多，今次我哋仲帶埋摺車去踩，踩到邊睇到邊，等到MagicHour就坐低睇日落！</p><p>睇位易轉身靈活</p><p>不過，深灣路不時有大車駛過，縱然避車處多，但稍一不慎隨時進退失據，還是小車較靈活，尺碼3,948×1,715×1,483mm的CitroenDS3就剛剛好，泊車睇位都更容易。今次借來的是入門的Chic版，配備1.6公升直四VTI引擎，輸出不過不失的120匹馬力，巡航時引擎轉數維持2,000轉左右。只是那副四前速自動波箱在慢車時會反覆在二、三波猶豫，造成乏力的錯覺，故大部份時間我都利用+/-波功能KickDown波段榨取動力。撇除引擎，DS3的車架卻異常紮實，高速入彎指向銳利，感覺久久未到極限，無論在清水灣還是石澳都讓人不自覺越踩越深。</p><p>兩部單車都擠得落</p><p>但對很多人來說，DS3卻是「整色整水」的姿整男，只因黃身黑頂的配搭特別，吸引途人圍觀外，就連剛操練完成的解放軍軍人都停車駐足旁觀，注目度毋庸置疑。廠方更提供11種車身及4款車頂顏色組合，甚至有波點斑馬紋貼紙選擇，還未算與車身同色的車匙及輪殼，襯番一套出街肯定超搶鏡。即使是入門版，但新車仍設有支援USB及藍芽的音響，一按手機就播到情歌，女友一定甜到漏。咪睇DS3車仔細細，尾箱原本已能夠容納一台摺叠式單車，翻平後座後放兩台都無問題，拍拖踩單車，去邊都得啦！</p><p>CitroenDS3Chic</p><p>引擎：1,598cc直四VTI<br>馬力：120hp/6,000rpm<br>扭力：160Nm/4,200rpm<br>傳動：四前速自動波Tiptronic，前輪驅動<br>售價：$228,800起<br>查詢：28344366（AutoFranceHK）</p><p>潮人摺車</p><p>「乜單車可以咁細部㗎咩？」DS3之外，兩台STRIDA摺車都成為「被圍觀」的對象。STRIDA的三角形車架摺叠後可以推着走，方便乘搭交通工具外，收藏時佔用空間又小，自87年推出後便大受歡迎，至今更衍生出不同版本，如用五輻式輪圈的LT及採用Brooks真皮座鞍、皮袋及手把的特別版等，與DS3一樣走潮人路線。</p><p>查詢：G.U.M（21373884）</p></body></html>