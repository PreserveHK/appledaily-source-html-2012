<html><header><meta charset="utf-8"><title>盈盈陀B照食魚生</title></header><body><h1>盈盈陀B照食魚生</h1><p>湯盈盈年底同錢嘉樂奉子成婚，不過懷孕3個月嘅盈盈，前晚9點幾喺無綫拍完《老表，你好嘢》之後，竟然走咗去將軍澳新都城買魚生壽司。記者話有咗BB仲食生冷嘢，盈盈就尷尬咁笑，跟住揸車返咗佢同樂樂匡湖居愛巢。<br>噚日上晝10點盈盈同郭晉安以及林盛斌（Bob）喺銅鑼灣拍《老表》，隱約見佢肚凸凸。盈盈下晝同安仔等人去大坑火車頭食晏，叫咗碗全熟牛河。</p><p>拍劇搵替身</p><p>問盈盈係咪減少動作戲份？佢話：「冇特別要求，嚟緊仲有場跣低嘅戲。」係咪要戒口？佢就話：「少食生冷嘢，今日特登唔食生牛肉湯河。」講到佢終於嫁得出，佢好得戚咁話：「應該話佢（樂樂）終於恨到。」盈盈話喺《老表》度俾阿Bob搞大咗個肚，似乎呢部劇好lucky，盈盈笑笑口話：「係啦！」講到佘詩曼班姊妹嬲佢咁口密，盈盈話前晚要WhatsApp解釋，搞到唔夠瞓。安仔就話遲吓盈盈要搵替身拍劇，又踢爆盈盈好心急請教佢有關大肚婆嘅飲食。<br>採訪：文國駿、李志明<br>攝影：楊浩賢、朱志聰</p></body></html>