<html><header><meta charset="utf-8"><title>智取大市：買南航炒復蘇概念 - 晉佳</title></header><body><h1>智取大市：買南航炒復蘇概念 - 晉佳</h1><p>晉佳近期留意航空股，原因有幾個，第一，航空股絕對緊貼內地經濟周期表現，如果市場炒作內地經濟復蘇，一定唔少得呢瓣；第二，中央未來要大力收窄貧富懸殊，搭飛機對內地人嚟講，長遠會由中高檔消費變為中低檔消費，航空客貨運都會係受惠行業，中長線前景唔太曳；第三，航空股走勢落後於其他板塊，未來追落後空間大。</p><p>香港上市嘅航空股有國泰（293）、國航（753）、東航（670）同南航（1055），論內地航線比重，最高係南航，最低係國泰。你睇呢批股份嘅表現，好明顯年初至今國泰走勢勝一籌，南航就最差。估值方面，上述4隻股份嘅市賬率分別係0.98倍、1.17倍、1.23倍同0.86倍，南航亦係當中最低。如果博政策受惠加上經濟反彈，揀股方面，南航應該係最值博，因為內地航線比重較高，受惠內地經濟復蘇程度，係航空股之中最大。</p><p>現價買　短線睇3.9元</p><p>十年八年之前，從基本因素出發，要買航空股只能買國泰，因為南航同東航都唔係好識賺錢，完全靠人民幣升值帶嚟嘅滙兌收益頂住盤數，但今時今日盈利能力已經大有改善，就算喺今年上半年人民幣相對貶值嘅日子，仍然保持盈利，基本因素明顯提升。<br>睇番今年上半年，人民幣貶值令南航出現滙兌虧損3.14億元人民幣，加上收入增加13%，低過成本嘅16%升幅，令盈利減少85%到4.24億元人民幣。</p><p>不過，第三季人民幣開始回升，單季盈利又跳升到22.16億元人民幣，頭第3季每股盈利27分。喺美國無限QE加上熱錢流入中國之下，人民幣持續升值機會增加，對南航有利。<br>南航長期保持盈利，但係市賬率低於1倍，估值算偏低。睇番南航股價喺3.20元以上有強大承接力，年初至今一直跌唔穿呢個位，現價買都幾穩陣，可以趁最近股價開始回升買入持有，短線上望3.90元，中線突破4元阻力問題不大，睇4.50元，跌穿3.20元先打靶。</p><p>晉佳<br>本欄逢周一、三及五刊出</p></body></html>