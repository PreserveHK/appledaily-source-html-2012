<html><header><meta charset="utf-8"><title>雲想衣裳：Jeremy Scott空降老銅　露一手</title></header><body><h1>雲想衣裳：Jeremy Scott空降老銅　露一手</h1><p>人稱鬼才設計師的Jeremy Scott，作品向來玩味十足，永遠讓人看得嘩聲四起，國際紅星潮牌着過合作過的數量，多過手指腳趾互加，就連老佛爺都點名稱讚過。上星期來港四日，順道帶同自家歷年作品一次性晒冷，粉絲朝聖又得，掃聖誕節禮物亦得，老銅見。<br>記者：雷福財　攝影：伍慶泉（Styling、部份產品）<br>模特兒：Kate@Starz People<br>化妝：Jojo Cheung　髮型：Guardi</p><p>紅星瞓身撐</p><p>一件絕版VS聖誕絕唱？</p><p>出名玩得癲喪的JS，靈感全不着邊際，可口可樂、卡通圖案、路牌、哈哈笑、鍵盤等滲於歷年同名作品中，今次可一口氣睇晒之餘更可即席掃走，但每款只限一件，堪稱絕版。對於大師是如何爆出小宇宙，Jeremy Scott：「幾乎身邊所有事都可啟發我，朋友對話、新聞、畫展等，加上經常周圍飛，從而參考不同文化地區的新事物。我最欣賞Andy Warhol那種能觸動別人、個性的能力。」卡通可說是JS最愛之物，就連訪問當日亦手戴一枚八爪魚戒指，「最鍾意SpongeBob同Mickey Mouse，大家一見就知係乜，不用語言，一看就有種開心感覺，同着衫一樣，只要穿得Happy便是最靚。」<br>只是瑪雅末世預言，聖誕將成絕唱？JS不以為然：「我真係唔信會發生，所以會如常追趕癲到爆的交貨死線，每季作品只有六個月設計，其間仲有其他Collaboration……不過真係有Last Day的話，我會約班密友開跳舞Party，開心到最後一刻，哈。」</p><p>商場處男展</p><p>JS短暫停留四日，但留下的還有首次落手落腳設計的聖誕展覽，粉絲要朝聖、要拍攝一定要到wtc more世貿中心感受感受。「起初一聽到有呢個計劃就好期待，可以喺一個商場內將自己最心愛的元素全然放大，過程令我好Enjoy，同時希望香港嘅大小朋友都會喜歡，當然仲有我嘅Pop-up Store啦。」</p><p>聖誕限定Pop-up Store（2576 4121）</p><p>日期：即日至2013年1月1日（10am-11pm）<br>地點：wtc more世貿中心P1中庭</p></body></html>