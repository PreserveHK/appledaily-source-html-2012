<html><header><meta charset="utf-8"><title>沙膽虹手記：怎能服眾 - 沙膽虹</title></header><body><h1>沙膽虹手記：怎能服眾 - 沙膽虹</h1><p>唐英年九龍塘大宅有二千呎僭建地下皇宮，梁振英山頂大宅亦有二百呎僭建地下室，但唐英年因此選不上特首，梁振英卻選上了。唐處理地下室醜聞左瞞右瞞，當然是致命傷，梁振英亦不是一樣謊話連篇嗎？《蘋果》記者六月下旬收到堅料向候任特首辦查詢，竟然得到口頭答覆話冇，原來梁竟然自行用磚牆把它封起來，掩耳盜鈴，當冇件事。<br>二百呎地下室笑二千呎地下皇宮，竟還選上特首，沙膽虹綜合原因有兩個。第一，唐英年的二千呎地下皇宮有個天窗，此君粗心大意，明知自己選特首都不去把它封住，以致被傳媒偷拍到，而對手梁振英則心思縝密，早就急急腳將地下室用磚牆封了，外面看神不知鬼不覺，連睇都睇唔到，遑論偷拍！第二，屋宇署大細超，入唐宅巡查僭建時，入埋地下皇宮，將實際面積和盤托出，但入梁宅後則查唔到，就連《蘋果》講埋畀屋宇署聽，梁宅有地下室，屋宇署都話搵唔到。有屋宇署內的人爆料，他們巡查時發現其中一幅牆壁簇新，而且敲下去似空心，向上級滙報後得到指示毋須跟進，顯示或有人蓄意包庇梁振英地下密室。<br>普羅大眾亦越來越明白，為甚麼梁振英一直堅持要等到何俊仁的選舉呈請官司全部完晒才交代僭建，原來他真的有隱瞞密室。現在雖然米已成炊當了特首，但民眾眼睛是雪亮的，一個這樣的特首又怎能服眾呢？還有，梁振英私下砌磚牆封住地下室，亦屬僭建；屋宇署巡查梁大宅僭建，擺明失職兼放生，兩者都有待徹查和追究。<br><br>沙膽虹</p></body></html>