<html><header><meta charset="utf-8"><title>隔牆有耳：<br>唐唐核心論　狂賀新人 - 李八方</title></header><body><h1>隔牆有耳：<br>唐唐核心論　狂賀新人 - 李八方</h1><p>真係要講多聲恭喜！八方版主許偉賢同TVB新聞王子林子豪拉埋天窗，前晚筵開50席，八方好多同事，仲有好多政界人士，都有去飲番杯賀一賀佢哋。呀林太向來都好開心、好鍾意笑，估唔到呢對新人擺酒，都有好多笑料，包括去錯咗地方註冊、結婚蛋糕竟然係隻「乳豬」；最爆係請到唐唐出面為佢哋拍祝賀短片，大爆「結婚係人生核心價值」等金句，笑爆全場！</p><p>祝賀短片大爆金句</p><p>真係未試過出席一場咁爆嘅婚禮，爆到擺足近50圍，逼爆酒家、爆到搵咗長毛、曾鈺成、詹培忠、梁福元、唐唐等人大爆金句祝賀，可見呢對跑開政治beat嘅新人有幾交遊廣闊。一對新人首先跳番part舞出場；喺台上一般係有切蛋糕儀式，但林氏夫婦就一反傳統，改為拎起菜刀手起刀落切乳豬形蛋糕。<br>祝賀新人嘅短片就更加精采。葉劉淑儀喺鏡頭前就引用自己金句話「放長雙眼睇佢哋早生貴子」。但講到金句，就點都唔及唐英年勁。佢話，子豪追咗許小姐六年，「吊吊揈六年，結完婚就要定定性性」，唔可以用「語言偽術」；仲話結婚係人生中一個核心價值，「呢個核心價值亦係婚姻嘅核心價值」，要維持，就必須要有一個好強烈嘅核心價值！</p><p>仲有長毛出鏡話，子豪同偉賢兩個都係好人嚟，「好人加好人，正正冇理由得負？正正得正啦。」同事後來八到，原來喺拍片之前，長毛飲咗少少酒；詹培忠就語帶雙關，叫子豪唔好學其他人有任何「缺失」，全場拍爛手掌。<br><br>mailto:pf_lee@appledaily.com</p></body></html>