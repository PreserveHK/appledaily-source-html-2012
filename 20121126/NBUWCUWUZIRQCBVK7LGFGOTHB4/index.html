<html><header><meta charset="utf-8"><title>蘋機會：F2.0＋光學防震　靚鏡撐起</title></header><body><h1>蘋機會：F2.0＋光學防震　靚鏡撐起</h1><p>熱話Windows 8滲透電腦及平板不同層面，最近連第一部手機Lumia 920亦正式公佈！當大家想了解Nokia再結合微軟系統，能否殺出一條血路，卻發現新機標榜的居然是F2.0大光圈以及光學防震技術，堅持以靚鏡掛帥！有無令人失望要試過先知，不過相機效果就好滿意。<br>記者：陳國輝　攝影：蔡家輝</p><p>Nokia Lumia 920
</p><p>系統：Windows Phone 8<br>處理器：Snapdragon S4 1.5GHz雙核<br>制式：GSM/WCDMA/LTE<br>屏幕：4.5吋IPS LCD<br>體積：130x70.8x10.7mm<br>重量：185g<br>顏色：黑、白、黃<br>售價：$5,598<br>查詢：Nokia（2136 6338）</p><p>WP8作微調</p><p>無疑重點係Nokia能否借Windows Phone 8重建一哥地位！機一到手，發現新系統依然由方塊磚組成，想改頭換面就無乜可能，不過，今次追加放大縮細功能，只要篤實唔放，你就可調整方塊磚體積大小，例如將相簿放大啲，或者把好少用嘅App縮細都無問題；新系統還加入「兒童專區」，用家可為子女自訂一個全新介面，一家大細輪住玩！整體上，Windows Phone 8唔算得上有明顯轉變，頂多係略作修改！</p><p>蔡司是主角</p><p>反而，Lumia 920的相機功能卻叫人喜出望外！機後配置870萬蔡司鏡頭，像素夠用就算，除了名牌Carl Zesis掛帥，還注入PureView，提高清晰度；更重要係首次把四級光學防震技術（OIS）搬到手機，就算手震或嚴重搖晃，也能透過鏡片浮動原理，令影像更穩定，唔驚走晒樣。</p><p>現場實拍</p><p>一拍無線充電又聽歌</p><p>除了Lumia 920本身，同場還有其他無線配件！最搶眼肯定係JBL PowerUp無線喇叭，提供藍、黑、白三種色，頂部更配置NFC晶片，一放部Lumia 920上去，立即可無線播歌，還可順便充電㖭！同場另一款細如手機座嘅DT-910，以及可平放桌面嘅無線充電器DT-900，勝在色彩繽紛，提供紅、藍、黃、白、黑等瑩光色系，而且毋須駁線夠晒方便。</p><p>同場加映</p><p>Lumia 820玩變裝</p><p>如果對影相要求無咁高，可考慮價位平一截嘅Lumia 820。除了屏幕、鏡頭及內置記憶稍為縮水，同樣內置1.5GHz雙核處理器，操作手感一樣咁順；另作加碼嘅係，Lumia 820可替換內置咗NFC晶片嘅彩殼，玩盡無線功能，還有一款超硬淨防撞外殼畀你揀，認真多花臣。</p><p>Nokia踩iOS主場</p><p>眼見Lumia手機及早前808 PureView停留在Windows與Symbian之間，唔少死忠粉絲都為佢擔心！稍後會唔會撻着Android或iOS？無人知；不過，最近喺App Store上居然發現Nokia蹤影，講緊係一款叫《HERE Maps》嘅地圖軟件，除了支援2D及3D，還採用中英文語音導航！但仲未喺香港上架，至於Nokia日後會否進一步參與iOS或Android領域，呢樣先最叫人期待。</p></body></html>