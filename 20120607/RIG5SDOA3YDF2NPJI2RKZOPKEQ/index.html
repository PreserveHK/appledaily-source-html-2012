<html><header><meta charset="utf-8"><title>以為死梗醒得番　睇怕截肢又曉行奇蹟少女獲獎學金</title></header><body><h1>以為死梗醒得番　睇怕截肢又曉行<br>奇蹟少女獲獎學金</h1><p>【本報訊】被車撞到飛起，全身幾乎粉碎，尚餘一絲氣息。醫生說她沒救了，但她昏迷三天後醒過來。準備要切去左手和雙腿，幾次手術後毋須截肢。以為餘生要用輪椅代步，雙腳突然郁動，她再次又走又跑。她是由深圳來港讀書的鄒梓嫻－在死神之手掙脫的奇蹟少女。<br>記者：倪清江</p><p>現年19歲的鄒梓嫻（Cathy）在香港教育學院修讀全球及環境研究學士課程一年級，今日獲賽馬會頒發獎學金，是今年29名得獎學生之一，三年內共可獲得29萬元。<br>Cathy的奇蹟要從02年車禍說起，當時父親載着一家四口失控翻車，清醒的她爬出車找媽媽時在公路上暈倒，被一輛車撞到凌空拋起，全身骨碎，鮮血淋漓，車內父親、拋出車外的母親和弟弟均受輕傷。不幸之後，奇蹟接踵在Cathy身上出現。<br>「入院時醫生同爸爸講：你個女醒唔番，可能會死，又可能會係植物人。但係昏迷咗三日，我醒咗，都幾清醒。」<br></p><p>做20次下顎復修手術
</p><p>「醫生話可能要截斷雙腿同埋左手臂。爸爸叫醫生做吓手術啦，做咗好多次大手術之後，醫生話唔使截肢啦。」<br>「但係醫生話，腳趾有條神經，如果斷咗腳趾就唔可以郁，唔可以企番起身。醫生開刀搵條神經，搵唔到，佢同我講嘢嘅時候，我腳趾就郁咗。」<br>「醫生話我唔可以跑，唔可以跳，但係我之後又可以跑，又可以跳喎！」<br>Cathy說得輕鬆，她了解到自己並非最不幸：「我住過整容科，但係我冇整過容。啲病友全身燒晒，冇鼻冇耳，唔行得出去見人，我係整容科入面最完整嘅人。」<br>出事後每年暑假，她都要入院做下顎復修手術，做了20次，最後一次是前年讀高中三年級上學期，那時正準備內地高考，迫不得已做手術：「醫生話我真係唔補嘅話，成塊面都會冧落嚟……要切咗盆骨一塊骨，填喺面度。」她留院一個月，再在家中休養兩個月，三個月無法讀書。<br>她在前年11月底復課，獲老師補習，忍着痛楚備戰高考。她去年在全廣東省28萬名高考文科考生中，名列第700多名，父母想她在較近的大學修讀，她因而放棄廈門大學和中山大學，選擇來港入讀大埔的香港教育學院。<br>Cathy打算畢業之後留在香港，加入非牟利組織或從事環境規劃工作。</p></body></html>