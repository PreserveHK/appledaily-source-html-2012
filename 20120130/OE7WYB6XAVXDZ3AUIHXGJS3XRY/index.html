<html><header><meta charset="utf-8"><title>好不主席：港客講嚇 - 盧先亞</title></header><body><h1>好不主席：港客講嚇 - 盧先亞</h1><p>新春旅程結束回到大城市準備乘機回港，逗留期間在市中商業區閒逛，終於聽到白話（即廣東話），當然熟悉的語言易於引起注意，而事實上不分場合都能忘我的傾偈，才是風聞旅界識別港客身份的方法，不過今時今日面對陸客亦只有甘拜下風，正是「一浪（聲）不及一浪高」。不過早前已批評咗陸客一番，為免厚此薄彼，製造分化，既身為港客亦應自我檢討（雖然都係話緊其他人），而維港內外的案例實在俯拾皆是。</p><p>港女不停嗌Complain</p><p>有次我在新加坡機場航空公司櫃台辦理登機手續，隔幾條隊突然傳來一陣吵鬧聲，好奇望去，原來有一女乘客與地勤人員發生爭執，或者唔應該用「爭執」嚟形容當時情況，因為「爭執」係有往來互動同針鋒相對的意味，事實上淨係得個地勤係咁俾個客指住嚟鬧，毫無還擊之力，不知所措。而個女人就好似上咗身咁，越鬧就越High，不過我聽嚟聽去都係嗰幾句：「Iwanttotalktoyoursupervisor！」、「Iwanttocomplain！」，總之就係咁高潮迭起地不停大嗌「IwantIwant」，最後都驚動咗一位主管嚟到調停。<br>而據四周交頭接耳嘅零星細語，再加上我嘅本能推敲，事緣大概就是地勤安排咗一個要趕住入閘嘅乘客優先辦理登機，所以啱啱排到嗰位就發晒爛渣。然則我知佢應該唔使趕時間，因為佢係同我一班機返香港嘅港女……又寫錯，係港旅客。我點知？一、佢唔係着住啲雞乸咁大個Logo嘅名牌，不過你都會知道其實係名牌，而布量亦多，所以唔會係陸客或坡妹。二、啲英文不帶坡腔，但亦唔係竹昇嗰隻，加上鬧得越大聲就越流利嘅特質，幾可認定佢嘅真身。最後好事完畢正想經過離開，卻清楚聽到她跟身旁有位男士（其間一粒聲都冇）用廣東話講：「趕時間大晒呀！有乜理由要我讓畀佢哋啲人排先呀！」化玉帛成干戈亦不過要警惕外人咪以為港人唔識維權，失敬失敬。</p><p>逼「屐飛」賠償本領高</p><p>當然仲有嗰位飲食司令更加為港爭光，連陣容鼎盛敢稱香港最強嘅員工組織都未可討到「屐飛」半點便宜，他卻有本事因為航班延誤而大舞龍鳳並驚動傳媒，迫使航空公司賠上票費幾倍的補償，司令能耐非同小可。至於佢下達嘅軍令睇怕就係：「Youhavetopay.....More！」<br>盧先亞</p></body></html>