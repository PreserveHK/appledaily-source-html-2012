<html><header><meta charset="utf-8"><title>中環在線：騎呢節日規定　員工超重罰錢 - 李華華</title></header><body><h1>中環在線：騎呢節日規定　員工超重罰錢 - 李華華</h1><p>農曆新年除咗四處拜年，當然少不了一大堆賀年食品，好似年糕、煎堆和笑口棗等，最危險係不知不覺揹咗幾磅肥肉上身。美食當前難以抗拒，令打工仔最唔爽嘅可能係連生多幾両肉嘅權利都冇；據內地報紙所講，有公司喺放假前宣佈騎呢休假規定，如體重超標要罰錢。<br>內地一家渡假酒店喺農曆新年前出咗「體重控制規定」，要求員工「臨回家前，為員工量度體重。」呢間公司由於從事服務業，對員工形象要求嚴格。老闆話為咗防止節日期間，員工暴飲暴食令身裁變形，要員工節日期間控制體重，規定唔能夠比放假前體重增加或減少超過2斤，無論係重咗抑或輕咗，超標都要罰300蚊人仔。<br>除咗罰錢，有一招係好似小學雞咁要父母簽回條，話說有老闆發咗2000蚊人仔孝順基金畀員工嘅父母，但要求「每人交一張父母簽字收條，不交的不發錢」。呢間公司一直有發放孝順金呢個傳統，不過老闆曾發現有員工私吞咗呢筆錢，嬲起上嚟炒咗個員工，兼立新規定。</p></body></html>