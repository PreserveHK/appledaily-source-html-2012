<html><header><meta charset="utf-8"><title>蘋機會：《NG3》成人取向　瘋狂爆血</title></header><body><h1>蘋機會：《NG3》成人取向　瘋狂爆血</h1><p>雖然已經嚟到大年初八，新年Mood都過得七七八八，不過有心唔怕遲，XBOX就一次過Show晒三隻年頭勁Games試玩，叫做同大家拜個晚年。其中大作《NinjaGaiden3》主角個名「龍隼」食正龍年應節外，遊戲製作人更講明係成人取向的動作遊戲，啱晒要打得激、打得肉緊嘅機迷。<br><br>記者：韓繼聰<br>部份攝影：蔡家輝</p><p>神級暴力美學</p><p>《NinjaGaiden3》係一隻以忍者為主題嘅動作遊戲，此系列多年嚟縱橫多個遊戲平台，上一集嘅瘋狂爆血加肢解場面，更加將遊戲推上新高峯，成為Game迷的神級暴力美學作品！事隔三年多，新作當然保留咗前作嘅大量噴血場面。試玩咗一陣，發現遊戲難度的確如傳聞中降低了，打落感覺更爽快，下下手起刀落，血肉橫飛，正如遊戲製作人YosukeHayashi所說，《NinjaGaiden3》將是一款「成人取向的動作遊戲」。試玩時血雖然一直噴，但肢解場面就好似少咗，對真正重口味玩家可能會有啲失望。</p><p>動作細節講究</p><p>另外，遊戲的畫面質素亦提升了不少，除咗人物更靚更仔細外，動作細節亦更講究，無論出招定反應都更近乎真實。而使出超必時嘅畫面就更是華麗之極，主角龍隼化身成一條兇猛血龍，將附近敵人一次過殺晒！一個字「型」！比較可惜嘅係，現場只設單機試玩，未能試機迷極期待嘅多人連線模式，感受忍者間嘅殘酷廝殺。要玩？可能真係要等三月遊戲正式推出喇。</p><p>《NinjaGaiden3》<br>推出日期：3月</p><p>《TheDarkness2》魔爪分屍</p><p>《TheDrakness2》係另一款噴血大作，有玩過前作嘅玩家都會對主角那對蛇形魔爪印象極深。今集基本玩法大致相同，要避開光線維持自己的「黑暗力量」。新加的Quad-Wielding系統，令玩家可以雙手拿武器，同時操控魔爪殺敵。剛開始玩要一心二用，同時控制LT、RT、LB、RB四個掣的確有啲難度，不過上咗手其實幾過癮！另外魔爪可以擲畫面中嘅雜物攻擊，連擲人都得，再加上大量分屍爆血畫面，暴力玩家必追！</p><p>《TheDarkness2》<br>推出日期：2月10日</p><p>《阿修羅之怒》似睇動畫</p><p>另一部機上，驟眼睇仲以為係播緊動畫，原來係新作《阿修羅之怒》。玩法以射擊及按指令為主，再配合大量動畫推展劇情，感覺似參與一套動畫大作一樣！試玩對戰體形極大嘅敵人及戰艦，感覺勁震撼！超精美畫風、勁型嘅角色造型，再加上爽快玩法，絕對係期望的新作！</p><p>《阿修羅之怒》<br>推出日期：2月23日</p></body></html>