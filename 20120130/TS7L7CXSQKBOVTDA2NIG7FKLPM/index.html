<html><header><meta charset="utf-8"><title>金融人語：曾蔭權深圳搵樓退休</title></header><body><h1>金融人語：曾蔭權深圳搵樓退休</h1><p>特首跑馬仔如火如荼之際。我哋收到風，曾蔭權亦正考慮卸任之後的居所。特首近排同身邊朋友透露，有意到深圳買樓。據佢身邊朋友講，以今時今日嘅樓價，特首想喺香港買番間有體面的樓，都幾困難，所以轉而考慮一下深圳。但最後成事機會有幾多，就難以估計喇。<br>曾蔭權近年鮮有投資磚頭。根據資料，佢同太太鮑笑薇喺香港的唯一物業，就係麥當勞道64號碧雲樓，即係早前被揭發窗台僭建的單位。</p><p>碧雲樓物業　難養錦鯉</p><p>曾蔭權名下碧雲樓三房兩廳連工人房嘅1800呎單位，稱得上係曾蔭權的「祖屋」。曾蔭權父親曾雲喺1978年購入單位，過身後將單位留給曾蔭權繼母，後來輾轉賣出。1998年，曾與太太以公司名義斥約830萬元買返單位。用同區的物業估計，單位的價格估計值1700萬元。除咗呢項物業之外，曾蔭權曾經喺行政會議申報持有英國薩里（Surrey）一項物業，但2007年起連任特首後未再申報，相信物業已經易手。<br>點解曾蔭權唔索性搬返碧雲樓「祖屋」，係擔心日後保安擾民，定係有其他原因，就不得而知。但曾蔭權由1995年擔任財爺起，已入住壽臣山財政司獨立屋官邸，之後接替陳方安生擔任政務司，又遷入山頂白加道15號政務司官邸。至2005年做特首搬入禮賓府，面積成兩個足球場咁大。曾蔭權仲專登起個錦鯉魚池。若然搬返碧雲樓，不單止養錦鯉難，上落鄰居仲撞口撞面，肯定好難習慣。睇怕住慣別墅嘅佢，都好難返轉頭住Apartment。<br>至於前任特首董建華就冇呢個問題，事關佢1997年做特首時，拒絕入住禮賓府（當時仍未正名），而係選擇居於自己嘅半山嘉慧園兩單位大宅。至2005年腳痛落台後，一直住到家陣。</p><p>港深別墅價兩邊天</p><p>曾蔭權考慮北上置業，相信同佢任內樓價飆升好有關係。佢2005年3月上任特首，當時中原城市領先指數只得約54點，至2011年中已超過100點，重越1997年高價，最近才稍為回調。豪宅物業升幅更加厲害，部份山頂洋房呎價喺2009年更率先升穿1997年高位，呎價3、4萬元只係等閒事。<br>內地人南下買樓催谷樓價，曾蔭權遲遲唔肯推出居屋同恢復定期賣地，亦令樓市火上加油。2009年發表施政報告時，有女醫生打上電台投訴買樓難，曾蔭權當時承認豪宅升到不得了，呼籲市民買樓唔好揀擇，「想喺中環買豪宅的確困難……買樓要量力而為，可以先買新界樓或者細樓。」估唔到退休後亦響應自己當年的呼籲，考慮跨境置業。</p><p>深圳別墅　2000幾萬有交易</p><p>其實曾特首一年人工大約420萬元。要係香港買間2000呎的物業，負擔能力絕對有餘。即使香港樓價跌番少少，但若然喺中半山買層別墅，貼近目前的居住環境，就唔係咁易。好似山頂貝璐道裕熙園4000幾呎的獨立屋，舊年底以2.1億元成交，呎價相當於4.8萬元。即使係九龍塘，舊年底中國海外（688）喺牛津道發展面積7000幾呎的獨立屋，都要2.3萬元呎價，1.7億元先有成交。<br>雖然深圳樓價稱得上內地百大城市當中升幅之首，但仍同香港有段距離。況且深圳豪華別墅選擇多，每平方米售價5萬至11萬元人民幣都有，相當約6000至1.3萬港元的呎價。4000呎的大宅，2000幾萬港元就有成交，比香港平得多。<br>曾特首上月曾經話過，希望退休之後，以旁觀者的身份，一嘗免受採訪的自由滋味。佢選擇北上深圳安居，其中一個因素可能係冇咁易俾傳媒打擾。</p><p>雙曾香港物業少</p><p>除咗曾蔭權喺香港物業少，同曾蔭權份屬難兄難弟的曾俊華，喺香港僅持有灣仔一個約1400呎嘅單位，估計市值過千萬元。雙曾喺問責高官當中，手上磚頭價值算係相當少。</p><p>鄭汝樺擁近億磚頭</p><p>擁有幾億物業的唐唐辭去政務司司長後，問責高官當中，名下物業價值最高，要數到運輸及房屋局局長鄭汝樺。鄭汝樺與丈夫2000年以大約2800萬元購入何文田京士柏山一個頂層複式單位。以京士柏山現時逾2萬元呎價計，單位市值大約7000萬元。她另外亦持有何文田另一樓盤700呎的單位，加起上來，鄭汝樺手上磚頭價值接近8000萬元。<br>至於其餘高官手上亦有唔少豪宅。好似剛剛紮職的政務司司長林瑞麟，名下的赤柱柏濤小築豪宅，同另一個干德道蔚華閣單位，估計市值接近6000萬元。林瑞麟投資物業相當到家，曾經有傳媒統計，由1989年至今，林瑞麟單靠買賣港島中西區、南區物業已經獲利1100萬元，相當於佢現時擔任政務司司長3年人工。問責官員當中，只得發展局局長林鄭月娥喺香港冇樓，據申報，佢喺英國持有兩項物業，喺蘇州亦有物業。</p></body></html>