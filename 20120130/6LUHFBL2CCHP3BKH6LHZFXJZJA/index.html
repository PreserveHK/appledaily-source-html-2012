<html><header><meta charset="utf-8"><title>中環在線：大學生變賓架　花旗開班授徒 - 李華華</title></header><body><h1>中環在線：大學生變賓架　花旗開班授徒 - 李華華</h1><p>銀行喺短短數年間，由網上理財發展至智能電話理財，各位想晉身賓架嘅學生哥，要讀好書之餘，仲要把握日新月異嘅銀行業務，唔能夠脫節！花旗香港同香港大學第八年合辦嘅銀行課程較早前開學，今年就特意新增一課程，係講最新嘅電子銀行服務。呢個專題會由實務派「教授」、主管花旗電子銀行業務嘅容蘭芳（Maggie）主講，佢前年已率先幫花旗推出全港第一個支援多平台嘅手機App「CitiMobile」，肯定有好多經驗分享。<br>花旗仲出動一班高級部門主管嚟教書，好似睇晒香港區資本市場同企業銀行嘅麥永森，同埋主管個人銀行服務嘅林鈺華，就會分別講授投資銀行和零售銀行服務。呢班資深賓架仲會喺各自範疇，特別講下時下最Hit嘅人民幣業務發展同埋政策，44個有份上堂嘅同學仔真係要提早做足功課！</p></body></html>