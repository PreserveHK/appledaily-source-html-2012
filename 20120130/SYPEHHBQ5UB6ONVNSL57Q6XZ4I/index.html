<html><header><meta charset="utf-8"><title>中環在線：特步贊助馬拉松抵過搵體壇巨星 - 李華華</title></header><body><h1>中環在線：特步贊助馬拉松<br>抵過搵體壇巨星 - 李華華</h1><p>嚟緊嘅星期日就係香港體育界盛事，一年一度嘅渣打馬拉松，今年換咗服裝贊助，由特步（1368）踢走NewBalance，可以話係呢個內地品牌走進國際市場嘅重要一步；特步執行董事何睿博就話，贊助渣馬呢類大型活動，點都好過贊助體育明星喎，何解？佢話，「贊助渣馬會令幾萬人認識特步，但你贊助運動員，可能得幾十分鐘，點計都唔化算！」<br>華華睇番，特步其實贊助過一啲外國足球隊，好似楊家誠入主嘅伯明翰（2309），今屆就由英超跌咗落英冠踢波，而西甲嘅維拉利爾家仲係下游球隊，由爭標隊伍變成護級份子，宣傳效益跌晒Watt，又難怪要放棄體育巨星策略嘅！之不過華華覺得，特步成日話要打入香港同國際市場，但又唔喺香港開舖，又唔簽國外運動員，唔通靠謝霆鋒同蔡依林，就可以打入國際市場？</p><p>陸叔鄧聲興等撐場</p><p>講番贊助渣馬，特步噚日特登請咗陳永陸（陸叔）、鄧聲興、郭思治同埋連敬涵等一班「財演」撐場。體育股舊年年底被洗倉，龍年即見反彈，帶挈李寧（2331）同特步都升超過一成。不過陸叔同華華講，雖然體育股跌到好殘，但家係咪入市良機，就見仁見智，「雖然體育股啲市盈率跌到好低好吸引，但家係重整期，而且大品牌都傾向重質，唔重銷量，所以揀股都要選擇吓。」<br><br>李華華<br>mailto:LiWaWa@AppleDaily.com</p></body></html>