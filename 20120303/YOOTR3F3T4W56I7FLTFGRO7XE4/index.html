<html><header><meta charset="utf-8"><title>生死一刻「不斷咁衝」　乘客嚇破膽</title></header><body><h1>生死一刻<br>「不斷咁衝」　乘客嚇破膽</h1><p>「點算呀，停唔到喎，不斷咁衝……過埋呢關（石壆）就衝落海㗎喇！」雙層新巴失控險直衝落海，車上乘客經歷生死一刻、冷汗直標嚇破膽。有慈父事時單手拼命緊抱兒子保護，也有乘客死命抓住扶手保命。<br>意外時坐在巴士下層的鄧女士，事後憶述事發情景時仍有餘悸：「架車開始失控，當時心諗，點算呀，停唔到喎，不斷咁衝，衝上壆，個壆好似舊大石頭咁，諗住過埋呢關就衝落海㗎喇！」</p><p>失平衡甩手　兒墮地</p><p>她坦言，當時只懂捉緊扶手，如非有石壆擋住，後果不堪設想。她驚魂未定又聽到有乘客大叫：「漏油呀！」眾人恐防發生爆炸，即時慌忙逃生，幸好車上有一名休班警員臨危不亂，指揮乘客有秩序地疏散。鄧女士慨嘆，她平日很少搭4X路線，誰知「咁啱得咁橋」飛來橫禍，右手受傷送院。<br>意外發生前一刻，施先生正抱住年約兩歲兒子站在下層車門前準備落車，巴士突然失控，他一手捉住扶手、一手死命抱緊囝囝，巴士鏟上行人路他仍能硬撐站得住腳，豈料巴士再猛撼石壆，他已失去平衡甩手，兒子登時墮地，施先生捏一把汗，幸父子送院檢查後無大礙。<br>《蘋果》記者</p></body></html>