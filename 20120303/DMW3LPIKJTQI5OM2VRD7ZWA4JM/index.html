<html><header><meta charset="utf-8"><title>鮑魚試食檔　斤變両劏客</title></header><body><h1>鮑魚試食檔　斤變両劏客</h1><p>【本報訊】「搵笨鮑魚黨」殺入上水！一名孕婦前日在上水龍豐花園商場外的攤檔購買鮑魚，因價錢牌被遮擋，被店員誤導以為每斤280元，結果買10両始知以「両」計算，盛惠2,800元。婦人昨與《蘋果》記者到攤檔交涉，攤檔負責人疑心虛，願意「回水」九両價錢共2,520元。<br>誤墮「鮑魚陷阱」婦人姓麥，家住上水，最近懷了第四胎。前日下午，她與菲傭及兩歲女兒行經龍豐花園商場外橫巷，其中一個租用護髮用品舖面的鮑魚攤檔店員大聲叫賣：「試吓啲鮑魚湯。」麥婦與菲傭試後都覺味道不錯，未幾兩名懷疑「做媒」女子行近齊讚：「呢啲鮑魚好正喎。」</p><p>兩路人甲一唱一和</p><p>麥婦不虞有詐查問價錢，該檔女店員說280元，因價錢牌被遮住，旁邊兩「路人甲」又一唱一和：「好平」、「幾好味，唔算貴」。麥以為以斤計算，決定買10両，並給1,000元找贖，但對方反指她欠400元﹕「係280蚊一両。」麥婦大為錯愕，頓覺被騙，無可奈何下用信用卡結賬。<br>麥婦越想越不甘心，找對鮑魚有認識朋友驗貨，對方指該批鮑魚最多只值1,000元一斤，她昨浸了六隻，發現肉身發黑帶霉味，懷疑不但買貴了，還買了劣質貨。麥婦又指，在檔口嗅鮑魚味時感頭暈，懷疑有人做了手腳，當時兩「路人甲」相信是同黨，昨向本報投訴。至下午4時許，她在記者陪同下到該鮑魚檔交涉。</p><p>理論半小時始退錢</p><p>該攤檔原本有兩女子看檔，其中一人見記者到來即走，留下的女子力撐沒有騙客：「噚日唔係我嚟，嗰個年紀比我大。」但麥婦直指：「我認得係你。」該女子聲稱昨日才來開工，自己並非負責人，有投訴可致電姓馬負責人。<br>麥致電馬理論半小時後，對方得知有記者到場，始肯回水。鑑於麥已用了六隻鮑魚，只退回2,520元。<br>攤檔女子見回水既成事實，反而賣口乖：「我唔會呃人，貨真價實咁賣買，最緊要客人買得開心。」至於為何會斤變両，她狡辯當時還未說完280元一両，麥婦已打斷她說話。記者現場所見，該攤檔設用碌卡機，但價錢牌小得幾乎看不見，両字細如一毫子，有時被其他雜物遮住。<br>附近商店人士被問及該攤檔時，話中有話地說：「你要幫襯佢？你自己諗清楚。」討回金錢的麥婦則說，將來買鮑魚都會在信譽良好的海味店購買，避免再「中招」。</p><p>鮑魚黨一般劏客手法</p><p>１）攤檔以短期租約為主，但配備碌卡機準備大額交易<br>２）攤檔職員不停輪流上班，一旦受害人追究時可以推搪<br>３）不定時開檔，開檔兩、三日便轉移陣地<br>４）「做媒」同黨假扮顧客，稱讚鮑魚好食便宜<br>５）價錢牌雖寫有以両計算，但字眼極小，若非擺放位置不顯眼，便是被雜物遮擋<br>６）攤檔即使有賬單給客人，但也沒公司資料，難以追查<br><br>資料來源：綜合受害人及業內人士意見</p></body></html>