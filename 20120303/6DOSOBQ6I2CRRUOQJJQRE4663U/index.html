<html><header><meta charset="utf-8"><title>高舉龍獅旗　緬懷昔日香港</title></header><body><h1>高舉龍獅旗　緬懷昔日香港</h1><p>【本報訊】回歸15年後的香港爆出特首貪腐醜聞，參加倒曾大遊行的示威者，不少都緬懷從前的廉潔香港。「香港自治運動」昨日遊行時高舉藍色龍獅香港旗，提倡普選特首、港人自治，讓港人重拾引以為傲法治與廉潔，弘揚昔日港英時代的「oldglory」。<br>自治運動昨日有30人參加遊行，成員劉先生解釋，龍獅旗象徵香港的「oldglory」，包括廉潔精神。他強調並非眷戀英國人的統治，而是懷念香港的法治和清廉，「以前港督同富商鄉紳只有官式交往，私底下會避嫌。雖然港督唔係民選，但係由民選英國政府委任。如果港督貪污，保守黨或者工黨會好大鑊」。</p><p>憂腐敗影響下一代</p><p>劉先生又指，雖然曾蔭權的貪腐行為不能與台灣前總統陳水扁相提並論，但至少反映香港回歸後，貪污文化已滲透香港，「一切貪污都係從貪小便宜開始。如果曾蔭權仲有良知，請你盡快停職等待廉署調查，唔好等到鋃鐺入獄，香港名聲掃地，先至向上主懺悔」。<br>經常返內地做生意的苗先生認為，曾蔭權貪腐醜聞反映本港官員回歸後徹底「大陸化」，令港人蒙羞，「大陸好多官連稅都唔使報，鍾意交幾多都得，乜嘢都靠拉關係。香港高官染咗大陸嘅壞習慣，曾蔭權雖然冇貪得咁勁，但絕對唔可以容忍，佢點都要坐一次監，先可以撥亂反正。」<br>苗先生直斥曾蔭權「教壞細路」，擔心特區政府的腐敗文化影響下一代，於是昨日帶兩個女兒遊行，「我好緬懷97年前嘅香港，起碼仲有法治。以前教科書會講大躍進死好多人，家教育都變埋，下一代連真相都唔知。我要畀小朋友感受吓社會發生乜嘢事，知道做錯事會有後果。唔係同議員夾定口供，去立法會講幾句就甩到身」。<br>從事運輸業的李先生慨嘆，回歸後內地攀附權貴的歪風吹到香港，全因本港遲遲未有普選，因此上街抗議小圈子選舉，「廉潔係香港最後防線，但係廉署阿頭就係特首，最後只有民主制度先可以制衡佢」。</p></body></html>