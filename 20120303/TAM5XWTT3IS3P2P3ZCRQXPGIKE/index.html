<html><header><meta charset="utf-8"><title>失守於巴黎鐵塔下小方、Stephy甜蜜斷正</title></header><body><h1>失守於巴黎鐵塔下<br>小方、Stephy甜蜜斷正</h1><p>【《蘋果》巴黎獨家直擊】鄧麗欣（Stephy）和方力申秘戀九年，一直只肯默認，不肯公告戀情，兩人近日秘密歐遊，慶祝小方32歲生日。本報記者前日在法國直擊兩人在巴黎鐵塔附近的羅浮宮拍拖，戀情終極曝光，Stephy獲男友要求合照及公開戀情，即時甜蜜冧爆！</p><p>鄧麗欣日前和方力申秘密歐遊，被網友踢爆行蹤，Stephy一到巴黎就被小偷盜去手袋，護照、銀包全失，小偷逃之夭夭，令她要去警局報案，及到領事館補領證件，還要取消行程，十分掃興，她氣憤下更詛咒小偷無好結果，兩人繼續滯留巴黎，卻被本報記者獨家直擊他們拍拖散心。</p><p>小方愛的呼喚：一齊影</p><p>香港時間前晚（即巴黎時間前日下午約4時），本報記者在坐車前往採訪巴黎時裝周途中，於羅浮宮附近的遊客區發現Stephy和小方甜蜜拍拖，當時兩人在行人路中間一齊行，但明顯有所避忌，隔住一個身位，小方在前面行，Stephy就在一兩步後跟住。當時巴黎氣溫大約攝氏11度，兩人都一身黑灰外套、長褲，Stephy更戴上巨型墨鏡，日前慘被偷手袋的她，前日已經買了新手袋出街，但她似乎未吸取被竊教訓，只將新手袋掛在右膊上左搖右擺，未有嚴防被搶危機。她又全程拿住之前力保不失的iPhone把玩，不知是否繼續向朋友呻，<br>記者停車影相，方力申先吃了一驚，Stephy更即時彈開一邊，準備走人，記者要求二人合照，Stephy初時不知所措，小方之後主動呼喚女友：「一齊影啦！」身邊的Stephy聞言才識笑，乖乖甜笑行埋男友身邊，其間兩人眼神交流了一會，小方chok出嘟嘴甫士，Stephy則甜到漏輕輕倚住男友肩膊，十分有默契地合照，九年地下情正式公告天下。
</p><p>「放假所以嚟呢度」</p><p>小方大方和記者閒談說：「我哋兩個都唔使返內地做嘢，放假，所以嚟呢度。」他表示已預計被拍到，他說：「其實都預咗，因為家時裝周，都知道有人（指記者）喺度。」Stephy在男友身邊全程不出聲，只是任由男友作主回應。小方預知會被影也一樣歐遊，看來已準備將兩人關係大公開，似乎近期兩人傳出婚訊，並非空穴來風。而Stephy和小方公開戀情後，好事陸續來，她之前被偷手袋，要去大使館補領臨時護照，昨日護照已經到手，Stephy忍不住即時在微博上載照片，並說：「人生又有個第一次，真好！」不知是否指第一次公開拍拖呢？</p><p>慶祝生日預支蜜月</p><p>其實小方和Stephy甜蜜歐遊，慶祝小方生日兼預支蜜月，而小方昨日忽然在微博求助，他寫道：「我有粉絲住在Barcelona（巴塞隆拿）嗎？我需要你的幫忙！多謝！」小方要求住在巴塞的粉絲幫忙，未知是否與Stephy準備轉飛西班牙睇波，託粉絲買波飛。<br>採訪：顏英儀　攝影：葉君海</p><p>相士話：紅鸞星動隨時結婚</p><p>方力申和鄧麗欣被本報記者直擊甜蜜同遊巴黎，其實二人能否開花結果呢？玄學家區仲德昨日說：「方力申肖猴，今年屬水龍年，命中入天喜星，逢遇水就會有財星及妻宮星，明年紅鸞星動有機會結婚。鄧麗欣肖豬，今年有福星及夫星照住，命格旺桃花，多男士追求，配合今年水龍年，感情好開心，明年會結婚。」<br>塔羅師JanJan也預測Stephy和小方好事近，她說：「睇到佢哋感情好好，最遲都會喺今年內結婚，不過佢哋兩個最近好多拗撬，好多問題發生，見到佢哋兩個樣有失望，Stephy信心有問題，小方有話說不出感覺。今年係一個關口，但無損兩人感情，亦無礙兩人結婚，將來好靚。」</p></body></html>