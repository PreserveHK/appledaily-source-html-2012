<html><header><meta charset="utf-8"><title>小市場爭飯食 - 左丁山</title></header><body><h1>小市場爭飯食 - 左丁山</h1><p>因討論電子書，電子教育，讀者接二連三來郵討論，讀者Arrow再來郵。另一位讀者9soft來郵指：「你給別人愚昧，越看越火起。」又有一位讀者Ben來郵提出PDF電子書最便宜，豐富的媒體表現方式只是附加價值！<br>左丁山將三封電郵轉送俾出版M與電腦S，問佢地有冇「昆我」，電腦S大笑，來電指：「若果PDF等於電子書，孫公用五千萬元就寃枉了！」對其他不予置評。出版M則對讀者Arrow及讀者9soft嘅電郵，不發表意見，一笑置之，但就認為讀者Ben提出不少見解，似是有心人，如阿Ben有興趣，出版M願意同佢見面，介紹電子書的最新發展！<br>電子書就講到這裏，暫不再寫再提，免其他讀者覺得悶，結束之前，不妨提醒教育局及有興趣人士，蘋果在美國邀約「內容提供者」（即書商）共同開發電子教科書，還未正式銷售，已被美國司法部控告，一啲書商願意付罰款，以免打官司（此乃美國常見之事，未必證明到受罰者一定犯法），但主要合作夥伴Pearson（培生）就情願上法庭求清白，不肯與司法部和解。<br>特區政府撥款搞電子教科書，話明與不牟利團體合作，能否合作成功，不少行內人表示懷疑，但如果公開招標嘅話，不分牟利與不牟利，你估邊啲書商會中標？在英美站在電子書開發前列，擁有最新科技而又有香港出版經驗嘅，係邊啲書商？孫公相信唔願意見到，故此教育局撥款發展之電子書，要限價出售。由政府規定任何產品之零售價格，由電子教科書開始，可見官僚之自以為是，為香港創下極壞先例。<br>辦教育，為的是下一代，不可意氣用事，不要為了官員面子，讀經濟學之人鍾意睇數字，睇吓今年第一屆文憑試人數，必修科中英數通識，四科考生有六萬八千餘人，中國文學呢，只有2993人，英國文學就更可憐咯，只有452名學生，陶傑恐怕後繼無人，考中國歷史有8003人，考經濟學20666人，考生物16676人，考化學16978人，考物理15125人。考生人數少，意味教科書市場（再細分中英文版本）細少，十幾個書商競爭，全無規模經濟可言，故此十幾年來，書商數目咪愈來愈少囉！</p></body></html>