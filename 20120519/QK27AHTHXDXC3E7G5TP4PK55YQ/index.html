<html><header><meta charset="utf-8"><title>樓民講場：華樂村屋270?</title></header><body><h1>樓民講場：華樂村屋270?</h1><p>買唔起市區樓，小弟上個禮拜就轉去睇錦田村屋，唔睇尤自可，原來近火車站一帶的村屋，全部三百萬起錶，嘩，殘殘哋又無景喎，經紀哥懶洋洋話，根本都無乜盤放，你唔買大把人買。<br>小弟呢刻好無奈，市區返工要搵到入錦田，都係想上車啫，我唔要求與鐵路近在咫尺，行十幾分鐘都殺，但似樣少少都叫咁貴，仲撞口撞面異族人，我點買得落手？<br>同經紀哥閒聊間，忽然佢手機響起，對方應該係同我一樣的搵樓客，只聽經紀哥話：「有間華樂，開270……」話口未完，店內另一位疑似街坊撲出，大叫：「270？唔好畀人睇住，快啲同我留起佢！」<br>經紀哥收線後，先至悻悻然向街坊解釋：「你知唔知邊個華樂呀？唔係大埔嗰個，係上水坑頭華樂山莊噃。」<br>小弟對村屋市場並不熟悉，回家後立刻上網搜尋一番，始知大埔華樂豪庭屬頗受歡迎的村屋，一般都要三、四百萬，難怪有人一聽到「華樂270」，即刻撲出嚟認頭。但係由呢次經歷，我又體會到一個幾令人氣憤的現實：筍盤，其實係輪唔到「街外人」！<br>讀者　窮公子<br><br>本欄園地公開，歡迎各界來信，以450字為限，請電郵至mailto:Business@appledaily.com，<br>註明《家》樓民講場，請留聯絡電話。編輯保留文章的刪減權。</p></body></html>