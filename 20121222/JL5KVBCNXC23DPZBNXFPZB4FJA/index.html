<html><header><meta charset="utf-8"><title>龔嘉欣召觀音兵接送</title></header><body><h1>龔嘉欣召觀音兵接送</h1><p>【中環】龔嘉欣同鄧健泓拍拖兩年幾分手，繼本報踢爆係嘉欣劈腿在先後，噚日同為陳志雲愛將嘅梁泰來又喺電台爆料，話有可靠消息指嘉欣係識咗第二個男性在先，再提出分手，唔明點解仲要踩多前男友一腳。</p><p>張嘉兒呻受侮辱</p><p>劇情峰迴路轉，變成眾矢之的嘅龔嘉欣前日去灣仔出席遊戲展前先去中環set頭。前日約下晝三點鐘，佢同助手喺中環街頭出現，見佢不停講電話，原來係急召一名男性朋友快啲嚟接佢，睇嚟佢異性緣真係唔錯。嘉欣上咗架黑色私家車後，唔使半分鐘架車就極速開走咗。根據車輛登記，車主係一名姓趙嘅男士。</p><p>龔嘉欣前日先話同鄧健泓少聯絡，但唔知係咪傾掂數，噚日佢哋合拍地喺朝早8點幾，分別喺微博發咗段一模一樣嘅留言，佢哋話：「我和鄧健泓／龔嘉欣希望對於近日的報道澄清，我們的分手是基於性格上的問題，絕無涉及任何第三者包括許家傑、張嘉兒以及任何人。分開了我們仍然是朋友，互相支持及祝福。」至於傳做小三嘅張嘉兒似乎好唔開心，喺微博狂呻話自己無辜做咗一日箭靶，唔想再受到侮辱。<br>採訪、攝影：吳耀輝</p></body></html>