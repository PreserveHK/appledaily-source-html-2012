<html><header><meta charset="utf-8"><title>趣趣地：<br>
馬圖斯扮嘢揩油</title></header><body><h1>趣趣地：<br>
馬圖斯扮嘢揩油</h1><p>德國名宿馬圖斯踢而優則教，但冇隊教得長，喺上年俾保加利亞足總炒魷後，就一直冇執教鞭；不過，佢生活仍然多采多姿，喺日前佢就出席咗一個名為Golden Red Christmas Night嘅派對，仲喺派對中扮聖誕老人大派禮物。51歲嘅佢不知幾咁受派對中嘅靚女歡迎，呢啲索女個個都自動獻吻，馬圖斯認真艷福無邊。</p></body></html>