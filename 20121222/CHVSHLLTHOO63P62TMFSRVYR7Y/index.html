<html><header><meta charset="utf-8"><title>繼續聖誕2：弦外知音</title></header><body><h1>繼續聖誕2：弦外知音</h1><p>雖然一年只聽一個月，但當你走出街道周圍都聽到那Loop了幾十年的罐頭聖誕歌，似Shopping催命符。60年代的香港人覺得「英文歌比較型」，所以多數翻唱英文聖誕歌，而近年那些新派聖誕歌，多講情愛失戀，同大時大節又唔係好夾。忽然好懷念細個時的廣東話老翻歌《耶穌娶老婆》，雖無聊，但勁親切。但再摷番就發現香港歷年都有不少改編的粵語聖誕歌，飛甩罐頭，不如一齊來聽聽。<br>記者：陳慧敏　攝影： 陳永威 、部份為網上圖片<br><br>模特兒：Debby &amp; Jan @Pure Models</p><p>學友陪你過聖誕
</p><p>7點，西洋菜街變成行人專用區，各路樂隊同表演者陸續出來擺陣，要聽現場演唱，西洋菜街最方便。Tony同Connie的SMS（Sing My Song）每晚總見圍上一圈圈的人潮。Tony中四開始看樂理書，自學玩結他，中五走去教結他。唔知大家記唔記得以前睇住歌譜，逐粒音為Nokia手機輸入鈴聲的日子嗎？Tony就是當年將Ring Tone變做數字，出埋曲譜的第一人。Tony：「2010年金融風暴，差不多輸晒全副身家。跟住就出來搵嘢做，但聽到我呢個年紀連見都唔想見。於是就來了西洋菜街唱歌，收入都可以餬口，仲比打份工好。」由沙田貪玩街頭賣唱唱到去星光大道，再來到旺角，也唱過酒廊，但他還是喜歡望住滿街觀眾，被觀眾認同的感覺：「有人問我鍾意響Lounge唱定係街頭唱，我毫不考慮就會揀響街頭唱。你響Lounge或某啲地方，入面啲人未必係聽歌，但企響條街度啲聽眾企得咁耐，七八成都係欣賞你音樂先至會響度，嗰種感覺係有錢都買唔到。」<br>唱了近十年，日日都有成排Fans跟住捧場，有住西環的，也有由星光大道時已跟住他的，晚晚跟到旺角來捧場。訪問之時一問起就大件事，Jacky：「我跟咗佢十年啦！落雨天時，我幫佢擔埋遮都要聽佢唱！」Andy嫂：「Tony唱歌把聲好似張學友！」每年聖誕他們除了傳統的聖誕歌外，Tony會唱陳奕迅的《Lonely Christmas》：「我都係鍾意唱傷感的歌，容易投入感情。其實我對首歌無乜感覺。或者今年會練唱最鍾意學友的幾首聖誕歌，同埋70、80年代的舊歌。」Sing My Song（SMS）逢星期一、二、三及星期日在西洋菜街表演，即是25、26號都在，到時更加會大唱聖誕歌，氣氛必定熱鬧，大家唔使再聽罐頭歌喇。</p><p>準過瑪雅預言　黃霑《香港'Xmas》
</p><p>講起歷來最難忘的廣東聖誕歌，香港浸會大學創意文化系朱耀偉教授，跟香港著名樂評人黃志華都想起題材獨特的《香港'Xmas》，是由黃霑於1989年所推出的絕版碟。雖知那時是前瞻性的表現，到了23年後的今日再聽，配合時勢，簡直比瑪雅預言更靈驗。如有林振強填詞的《慈祥鵬過聖誕》、《皆因一經過六四》仲有首7歌連環的《每天聖誕》，包括改自《Santa Claus Is Coming To Town》叫你九七前玩咗先的《又到聖誕》：改自《Silent Night》的《跳啦老豆》今日唱來聲聲吮核又到肉，想笑時又覺得好陰公，七情六慾同現。</p><p>寂寞聖誕在唱歌</p><p>身為填詞人的黃志華，好記得同鍾意80年代達明一派《今天應該很高興》：「成首歌其實無話唱緊聖誕，但係描寫啲情景，同個MV都係聖誕節。」80年代是香港移民潮，十年間流失數以十萬計人才及大量資金。作詞人潘源良自己都說首歌「沒有一字說悲愁」，「香港歌詞研究小組」的曾卓然寫道「主題是親友全部移民，剩下「我」自己獨自過聖誕。」明明是「鬧市這天燈影串串  報章說　今天的姿彩媲美當天」，燈飾繁華都係由報章得知，即是無街去啦，再想起朋友「偉業」及「瑪麗」都身在國外生活美滿前程似錦，對住空洞Party房只有想起昔日人齊時光景，勁灰勁失落。</p><p>細味經典歌曲</p><p>題材獨特的還有郭富城的《戰場上的快樂聖誕》（1997）（小美填詞），朱耀偉：「一直以來聖誕歌主要都是情歌（失戀更易打動人），一時間想不到近年有甚麼推介，反而這歌取材獨特，印象較深。」咁愁？不如揀首輕輕鬆鬆的歌，振作吓士氣。黃志華笑不停地揀了上過兒歌金榜的《雪車可會取道青馬橋》。黃志華：「因為係我寫。哈哈哈。當年合唱團就搵我寫十多首聖誕歌用來出碟，剛好97年青馬大橋落成，我就寫咗呢首歌。」聖誕老人經青馬大橋來送禮物，簡簡單單，唔扮K-pop似番首兒歌，又有香港歷史特色，而且15年來周時都聽到，其實都算是一代經典喎！</p><p>其他簡單易學洗腦歌</p><p>十幾年前黃偉文填詞的Cookies《曲奇聖誕歌》，唱出聽「罐頭聖誕歌」，行街睇燈飾抽獎睇到厭，鋪排等老竇送禮物，是但執個男朋友過節，以及當代年輕人怕寂寞的心情。</p><p>去年李家仁醫生改編自《聖誕快樂》，洗腦式的《小明過聖誕》，是《小明系列》的首支聖誕歌。不過原來09年米雪都曾「開金口」，連同位同學仔組個「米雪、檸檬與橙」樂隊，甜甜的唱過一次。而李家仁醫生則在中間加了感性獨白，唱K的話，你未必學到。</p></body></html>