<html><header><meta charset="utf-8"><title>人物故事：<br>羅蘭　信命不信運</title></header><body><h1>人物故事：<br>羅蘭　信命不信運</h1><p>她很紅，卻很窮。羅蘭笑說，自己的財運差到不得了，「幾乎買乜都輸！」 TVB台慶，人紅有樣睇的薛家燕、黎耀祥都中過大獎，但羅蘭連濕碎獎都無緣，「我在無綫三十幾年，一次細獎都未中過。」<br>記者：葉淑貞<br>攝影：羅君豪</p><p>羅蘭住旺角太子道，那一輩的明星，似乎特別鍾情九龍西，如何文田、太子、窩山，「方便嘛，返電視台、去片場都快，我咁多年就算換樓都係住這一區。不過最初買樓，都是媽媽話事的。」其母94年離世，她也沒再搬過家了。</p><p>雷曼拖累蝕老本</p><p>九十年代爆發移民潮，羅蘭跟大隊入紙移民加拿大，並獲得批准，「我哋兩母女經歷過打日本仔的時期，好擔心又要打仗。阿媽當年帶住我走，但到九七後，我六十幾歲仲點帶住九十幾歲的阿媽走難？於是想移民。」<br>未幾，母親健康急轉直下，至94年離世，最終沒等到回歸，「阿媽走咗，我得番一個人，就無需要移民了。」那時眼看樓市起起落落，她倒有點懊惱沒有多買一層樓，「我在投資上總是冇運、冇眼光，七十年代股災，我輸咗好多好多錢，我當時唔識股票，都係聽人講。到香港回歸前後，我放棄移民其實可以買吓樓，偏偏我又冇買。」<br>她偏好投資基金股票，08年雷曼爆煲，羅蘭姐的老本當然也被燒到，「我冇買雷曼，只是買了歐洲基金，仲有股票，但都受拖累跌晒價，家惟有放埋一邊。其實老人家本錢有限，都係想收吓息，點知都咁困難。」<br>不過，篤信天主的「聖羅蘭」認為一切自有安排，姻緣如是，財富亦如是，有時天降橫財，亦可能無福消受，「電視台有個道具部的員工，有次中咗幾百萬，自此以後，個心成日跳，有錢係咪一定好？都未必㗎。」</p><p>錢唔多「夠用就得」</p><p>她說自己工資不高，「好在多工開，尤其是以前拍戲行頭根本好少人。」可惜不善投資，故財富累積成果平平，「夠用就得，壞咗個電視，我買得起，朋友組隊去旅行我亦畀得到，咁就足夠啦。」</p><p>享受簡樸生活</p><p>羅蘭姐芳齡七十有八，還有一年多就可擺八十大壽，「我唔同胡楓，他有兒女有孫仔，我冇。阿媽九十歲生日，都唔肯擺酒，阿媽唔擺，我有乜理由擺？」 11月的生日，也是教會朋友弄個大蛋糕就當慶祝了，貫徹簡樸的生活態度。<br></p><p>演戲成良緣絆腳石
</p><p>在她腦海，已經沒有找個強壯臂彎來倚靠的念頭，「唓，你點知個男人會照顧你？可能激到你紮紮跳，仲衰過自己一個人。」不過話說回頭，她說長年演壞女人，確實成為良緣的絆腳石，畢竟在舊時代，觀眾真的會以角色來判斷一個人，「我後生時，有個朋友想將我介紹畀個男仔，點知佢話自己的錢不夠我入電油！」<br></p><p>快樂獨身主義</p><p>十多段緣份，全部告終，連談婚論嫁的地步都未到過，「真係整定㗎！」不過有男人恐懼症的她堅稱冇所謂，「搵另一半唔容易，男人呢，廿幾歲鍾意廿幾歲女仔，到咗八十歲，都係鍾意廿幾歲女仔……」<br>獨身主義當道，已經獨居多年的羅蘭說，最緊要保持廣闊的朋友圈子，就不會感到寂寞，「我在電影圈、電視台、教會都各有一班朋友，唔拍戲都好忙。做人一定要開放些，不要等朋友約，自己不妨去主動約人，所以能否過快樂的獨身生活，好視乎性格。」</p><p>龍婆經典  聖羅蘭潮爆</p><p>羅蘭原名盧燕英，16歲入行，專做反派、二線角色，但越老反而越受觀眾歡迎，2000年電影《爆裂刑警》憑四婆一角連奪香港電影金像獎、香港電影評論學會最佳女主角及再奪第五屆金紫荊獎最佳女配角，成為最年長的影后，「龍婆」與「聖羅蘭」更是連九十後都唔會話out。狐狸精已經修成正果。<br>07年因感年事已高，記憶力大不如前，實行半退休，做義工、去旅遊，但她說真有戲癮這回事，「睇添哥（李添勝）、祥仔（黎耀祥）的劇，睇到我心思思。」一年前重返TVB，成為最搶手甘草演員。<br>屹立娛圈逾半個世紀，豈會無因？羅蘭姐示範了為人處世之道：牙齒當金使。譬如說，答應記者擠出時間拍照，以為只是「得閒飲茶」的隨口噏，但原來羅蘭真會切實地記住，抽到空檔就主動來電，實踐諾言。<br>羅蘭姐還深諳日行一善，竟然對攝影哥哥說：「你咁靚仔，應該去做明星。」逗得哥仔笑得見牙唔見眼，拍照份外落力。不花分文的高回報投資，就是如此。</p></body></html>