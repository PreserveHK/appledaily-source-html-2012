<html><header><meta charset="utf-8"><title>馮仁昭四圍超：隔空講波鬥寸克勤誘阿叻過now - 馮仁昭</title></header><body><h1>馮仁昭四圍超：隔空講波鬥寸<br>克勤誘阿叻過now - 馮仁昭</h1><p>歐洲國家盃日前開鑼，今次由now購入播映權，但無綫就向now買咗其中四場賽事嚟播，噚日凌晨荷蘭對丹麥，無綫安排咗陳百祥同洪天明等做直播節目，有無綫契仔之稱嘅李克勤去咗now做主持，開波前克勤仲同阿叻隔空講波搞氣氛，阿叻寸克勤去到咁遠講波，克勤即提議阿叻都可過檔。<br>荷蘭輸波收場，捧荷蘭嘅天明當然失望，佢喺開波前受訪時話，以前有賭波，但呼籲大家唔好沉迷，問佢有冇掛住睇波冷落太太周家蔚？天明話：「唔會，睇波唔係成日，男人有男人嗜好，女人都有。」<br>對於無綫有冇限制主持喺聯播對話時嘅發言，有份做無綫歐國盃節目主持嘅阮兆祥話：「好興奮，事前都知道，係媒體間嘅好開始，但得分幾鐘，主力係阿叻同克勤講，佢哋有事先綵排。」</p><p>林莉學放電</p><p>另外，now前晚安排林莉、孫耀威、Mr.同黃婉曼等喺旺角宣傳歐國盃，林莉話呢排跟排舞師SunnyWong學跳舞，雖然學費貴，但就覺得物有所值，因為Sunny仲教佢點用眼神電人，令佢有唔少得着。孫耀威就話想喺現場睇世界盃呢啲大賽，又話以前好鍾意同爸爸齊齊睇波：「爸爸係好cool嘅人，係睇波先有共同話題，我好鍾意同爸爸一齊睇，不過近年睇波要安裝唔同電視台，好麻煩。」</p></body></html>