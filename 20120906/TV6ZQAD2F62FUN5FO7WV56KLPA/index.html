<html><header><meta charset="utf-8"><title>股場放大鏡：或有動作跟炒高信 - 歐陽風</title></header><body><h1>股場放大鏡：或有動作跟炒高信 - 歐陽風</h1><p>至今仍有唔少人對特區政府在德育及國民教育科的部署全無認知，故此有人唔明點解要反對，亦有人堅稱子女不易被人洗腦。首先，早在董朝時期教改已經廢除了中國歷史科，正是為日後「國民」科鋪路，但未見其利先見其害，好多年輕人睇古裝電視劇卻對歷史背景毫無認知，對文化大革命、鴉片戰爭等事件更一頭霧水。其次，德育同國民教育本來毫無關連，硬要將兩者合併，就是用配菜德育科來掩飾主菜國教科，況且目前已有通識科和公民教育，國教本身實屬多餘。事實上，不少內地人早已被洗腦，認為中國最強大、黨最愛人民，外國人都是針對中國人，諸如此類。小學生就如白紙一張，只要有兩成香港小學生成功被洗腦，長大後投共/親共政黨，便算相當成功。這正是何解港人反應如此強烈，而特區政府依然要強推冇得傾的原因。不幸的是，日前一班大專生竟然將民主女神像抬去政府總部，無厘頭將六四同國教混淆，盞害死一班目標單純的中學生，你看愛詩姐已在老屈香港陷入無政府狀態，多得班蠢大專生唔少！</p><p>料將踢高集資</p><p>昨日港股全程在跌，但靜市資金反而炒作一些三四線消息股，如高信集團（007）整固多日後作勢破旗而上，公司最近宣佈易主予延長石油（346）前主席許智明及前美國總統喬治布殊親弟尼爾布殊，咁大堆頭應有大計在後。高信市值僅8億元，要踢高集資，呢個位都抽唔到幾多水，可順勢跟炒。歐陽風</p></body></html>