<html><header><meta charset="utf-8"><title>蘋機會：紙板變喇叭　10分鐘輕鬆上膊</title></header><body><h1>蘋機會：紙板變喇叭　10分鐘輕鬆上膊</h1><p>經典造型的收音機，咪以為黑人先Yo得起！拎上手總重量竟不足1kg，摸落去仲夠滑溜又輕飄飄！睇真啲，其實它是德國潮牌Berlin親手炮製的紙皮HiFi喇叭Boombox，靚唔靚聲屬其次，最緊要連身材嬌小的本地Hip Hop少女，一樣可托上膊隨街Yo，插埋iPhone 5播歌，你型晒啦！<br><br><br>記者：陳國輝　攝影：陳盛臣　模特兒：Mizer@Zmodel.com</p><p>由零開始　砌出喇叭</p><p>僅以音樂角度欣賞Berlin Boombox，你絕對會感到失望！佢唔同傳統喇叭，既無減震及降嘈的音箱，更不懂結合高、中、低頻幾類單元，簡單嚟講，只不過係一堆瓦通紙！但最過癮的地方，係你必須由零開始砌起，「材料」包括一塊3mm厚厚硬皮紙、一對迷你單元及一塊小型電路板。<br>可能你嫌佢不如一部跑馬仔收音機，但喜歡享受DIY過程的你與我，能親自製作一部HiFi喇叭，淨係呢份滿足感都爆晒燈！現場示範由摺盒、駁線以至可成功播歌，所花的時間都不用10分鐘！更難得由於佢用料輕，加上只用三粒AA電池即可推動，令總重量唔夠1kg，就算唔係孭上膊玩Hip Hop，也可摺埋收入背囊，去老友屋企開Party或BBQ，一樣咁輕鬆。</p><p>Apple Android一插即播</p><p>黑白色Hip Hop造型，外形殺晒，但別奢求具甜美和澎湃的高低靚聲！雖標榜德國製造，畢竟只有5 Watts單元，除勉強夠力震得住，若想區分高、中、低頻各類唔同樂器，肯定無能為力。好彩Boombox的「Docking」位置除兼容iPhone 4/4S/5和iPod，也支援Android，且機身連住一條3.5mm耳機線，話之你係普通MP3機，一插即播，拎去邊度聽歌都咁方便。</p><p>Berlin Boombox
</p><p>體積：350×250×110mm<br>重量：850g<br>放大器：D Class Amplifier 2×5 Watts<br>電池：3枚AA電<br>插槽：3.5mm耳機頭<br>售價：$980<br>查詢：JC Shop（3148 9455）<br><br></p><p>超過癮！紙製電物
</p><p> IKEA相機</p><p>名為KNAPPA的數碼相機，外形勁盞鬼，採用IKEA簡約風格，紙皮包裝，入面再配備200萬像素鏡頭及內置記憶，最多可拍攝40張相，可惜只係宣傳贈品，不向外發售。</p><p>屈得手機</p><p>去年外國發表可屈曲輕觸式屏幕，有紙嘅質感且紙咁薄。呢款名為Paperphone的手機，擺明車馬話你知佢屈得之餘，仲可作為溝通工具，幾時推出還未知。</p><p>iPhone 5鍵盤
</p><p>挾着最新iPhone 5而發表的紙製Keyboard，標榜只需將手機平放在指定位置，即自動連接鍵盤，例如打電郵、上網甚至睇戲等，統統透過一張紙去控制。</p></body></html>