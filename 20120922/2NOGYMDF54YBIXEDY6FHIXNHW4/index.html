<html><header><meta charset="utf-8"><title>蘋機會：TGS 2012直擊　PS新機吸眼球　《MGR》熱排100分鐘</title></header><body><h1>蘋機會：TGS 2012直擊　PS新機吸眼球　《MGR》熱排100分鐘</h1><p>今年TGS「東京遊戲展」XBox唔玩，任天堂例牌缺席，機廠只係剩番Play Station擔大旗。上年有PS Vita搶盡人氣，今年PS就以講咗好耐嘅薄版PS3、新色PS Vita加多隻第二代3D眼罩，繼續搶話題。遊戲方面，一隻《MGR》已經盡吸PS攤位內人流，100分鐘一樣照排可也，魅力果然不凡。　記者、攝影：韓繼聰</p><p>瘦身PS3型仔　紅藍PS Vita搶眼</p><p>論人氣，上年嘅PS Vita當然係贏晒，雖然今年無咁快有新機出，但PS亦好識得保住話題性。一部靚仔瘦身加強版PS3現身於TGS，以橢圓形作外形設計，線條比原版更簡約，體積足足細咗25%，亦輕咗20%。內涵方面更將硬碟增值至250GB及500GB，對有機同無機嘅機迷都相當吸引。另外，PS Vita亦宣佈加推Cosmic Red、Cypher Blue兩色，除展出之外，試玩區亦有唔少新色機畀機迷試用，亦見唔少玩家試Game前都不禁前前後後咁望吓部新色主機，睇嚟應該頗受機迷歡迎。除兩部主打機，攤位內亦有新一代HMZ T2 3D眼罩試用，睇落同T1分別不大，親身試過就發現原來T2輕好多，戴上頭感覺舒適得多，亦可配上不同耳筒，雖然其他基本規格一樣，但吸引力已增加不少。</p><p>推出日期：<br>黑色9月29日<br>白色11月22日<br><br>售價：<br>250GB $1,980<br>500GB $2,080</p><p>Show Girls</p><p>《MGR》人氣爆　《Soul Sacrifice》四人群揪</p><p>除咗新機之外，一系列遊戲新作試玩當然亦係PS攤位內的重點，攤位設計為先在底層睇新機展覽，然後再於上層試玩新Games。雖然有《God of War》、《人中之龍5》、《刺客教條》等勁作，但講人氣，《Metal Gear Rising》真係完勝，就算牌上講明要等100分鐘，機迷一樣照排唔理！試玩先有簡單斬嘢練習，再有一個簡單Mission，唔少玩家都係為咗一嘗喪斬敵人而乖乖排隊，不過今次試玩，敵人以機械為主，見血唔多，唔係幾夠爽囉。PS Vita方面，《Soul Sacrifice》就成其中一隻力捧之作，攤位內設多張四人枱，畀玩家試玩四人連線，每枱更有靚女陪玩。玩法上，幾個玩家都話佢同《芒亨》有啲相似，但畫面風格比較黑暗，而佢嘅「拯救」及「犧牲」選擇亦頗有新意特色，難怪都有唔少人排隊試玩。</p><p>Tokyo Game Show東京遊戲展2012</p><p>地點：千葉縣幕張Messe展覽會埸<br>日期：9月20日至9月23日</p></body></html>