<html><header><meta charset="utf-8"><title>英冠附分析：5月筍貨追入伯明翰 - 蘋果波神</title></header><body><h1>英冠附分析：5月筍貨追入伯明翰 - 蘋果波神</h1><p>股市老掉牙智慧，SellinMay（沽貨在5月），歐洲球季去到呢個月已屬荼靡，嫌部份球隊等收爐戰意難測；或者街坊都知要護級同爭霸嘅球隊賠率乏味，不妨考慮主攻今晚起開鑼嘅英冠升班附加賽。未來5場波全部直播兼形勢緊湊。個人認為伯明翰走勢最靚人腳平均，起碼殺入決賽，strongbuy（追入）。<br>季尾時份，近排喺唔同時段睇咗唔少非英國波，始終唔係小弟心目中杯茶，好似見A米上周主場鬥熱拿亞，贏咗一粒後尾段拉布後場傳足10分鐘，買咗[-1]嘅都幾激氣。啱啱禮拜二難得喺公司睇西甲早場降班膽桑坦德作客基達菲，兩軍好似未瞓醒未食早餐，得個躁字；成場波停多過踢，真係難為兩位不時無故大叫，製造緊張氣氛嘅評述員。（還好今屆附加賽應不設廣東話評述）</p><p>卡城最掹車邊</p><p>英冠唔同，硬橋硬馬，拳拳到肉，季尾聯賽已見精采；去到4隊爭1個升班位，幾億獎金當前，今勻冇得做假冇得拉布；今季參戰「4小強」其實相當正路，而且去到2、3月白禮頓同列斯聯冧檔後，形勢大定，列強穩紮穩打，大多賽事淪為排名戰。翻查呢4小強在對上一個月戰績幾近一樣，大約為3勝4和，嚴格嚟講，就只有3月底韋斯咸輸過畀最終冠軍雷丁，各路人馬戰績平穩，反映主理人對嚟緊部署已心中有數。<br>卡迪夫城喺4隊中最掹車邊，煞科戰反勝水晶宮以第6過終點，有驚無險；班波過去幾年多次埋門功虧一簣，家仲靠緊堅尼米拿同麥法尼呢類爭升老臣撐場，4小強中入波最少失波第2多，冇乜特別有利因素可以見到佢哋可以成功衝破阻力位。卡城尤其今晚要對嘅係非一般降班馬韋斯咸，對方今季作客波往往更能放開懷抱，展現強橫攻力；況且有賠率，捧韋斯咸，呢場可能係良機。</p><p>韋斯咸唔夠快</p><p>韋斯咸第3過終點，我唔同意領隊艾拿迪斯（大儍）所講，已經收貨；擁近全隊英超兵，季中再加碼簽入兩位英冠射手美爾納特同華斯迪，都失落直升，小弟認為佢哋中後場應付快速反擊較弱，打呢類隨時要加時或互射12碼嘅生死戰，真係交畀上天好了。本港韋斯咸頭號粉絲Keyman及本組編輯「視而不見」兄，就此謹祝你們好運。</p><p>黑池老菲臘斯唔fit</p><p>黑池乃小弟所愛，荷路威今屆續帶隊降落嚟，不脫主攻風格；但慨嘆係最強射手仲係今夏會度過39歲嘅菲臘斯同31歲嘅肥仔嘜泰萊費查，菲臘斯近月受傷患困擾，除非今屆打起嘅兩位土炮仔麥迪菲臘斯同湯馬士恩斯喺關鍵時刻突然神勇，否則我認為佢哋兩回合計，唔夠伯明翰打。<br>伯明翰走勢其實好靚，季初未調整降班心態，加上部份主力投英超隊套現維持營運，更要兼顧歐霸盃戰線，走勢反覆；但之後越打越好，歐霸出局但磨練到班波喺客場嘅經驗，之後足總盃作客殺低過狼隊同和車仔，唔怪得上月睇直播見佢哋單靠穩守突擊針針見血，僅被韋斯咸逼和3:3咁厲害。</p><p>伯明翰走勢靚</p><p>荷路威得兩個「菲臘斯」都係射手，但伯軍統領曉頓今屆喺本土市場買人有一手，最正唔使錢從卡城擸得基斯布基外，仲有老經驗入波最多嘅馬龍京治同長人中鋒施積；中場有後上殺手佐頓梅治及列特文，後防有入到波嘅居迪斯戴維斯同大衛梅菲，瓣數更多，決賽若遇韋斯咸，我想還是到時先轉軚定保留現時評價。<br>文：蘋果波神</p></body></html>