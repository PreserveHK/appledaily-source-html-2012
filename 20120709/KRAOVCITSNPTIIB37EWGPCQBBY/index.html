<html><header><meta charset="utf-8"><title>夏日求驗客：伯明翰走剩十幾件　馮奇跳船 - 求驗客</title></header><body><h1>夏日求驗客：伯明翰走剩十幾件　馮奇跳船 - 求驗客</h1><p>由港商楊家誠做主席嘅英冠球會伯明翰，上季響英冠升班附加賽準決賽輸咗畀黑池，爭取重返英超夢碎後，領隊曉頓暑期宣佈走人；而球隊前排由新任領隊李爾奇勒帶隊開操，但只得十幾位A隊球員出席。我求大俠早輪收到消息，話球隊財務總監馮嘉奇已經向球會呈辭，稍後返英國處理埋球會嘅手尾就會正式同球會saygoodbye。<br>前季勇奪聯賽盃嘅伯明翰，最終護級失敗而降班，即刻冇咗成億鎊收入，惟有放走隊內大部份高薪球員；而球隊就搵咗曉頓領軍，仲後上攞到第4位，可惜響附加賽準決賽輸畀黑池，爭取重返英超功虧一簣。原先嘅球隊運動裝備贊助商特步，亦決定唔同伯明翰續約；好在佢哋已經搵咗意大利品牌diadora贊助，仲簽咗3年合約㖭。<br>由楊家誠親自搵過去英國睇住球隊盤數嘅馮嘉奇，早排返咗香港，之後有傳佢準備辭職；我求大俠搵佢求證，佢話已經同楊生講咗，稍後返英正式同球會董事局遞信。至於點解要辭職，佢就唔多想講，而佢同有線仲有合約，所以多數返去講波。</p><p>未計掂盤數或被扣分</p><p>求大俠睇番正停牌嘅伯明翰環球（2309）近排公告同球會新聞，原來呢間香港上市公司一再推遲公佈上年下半年嘅業績，最新話下個月尾先至出到；而除咗麥馬拿文已辭任執行董事外，執行董事兼首席執行官許浩略亦已辭職，佢離開前亦攞番借畀公司嗰500幾萬港元。<br>由於球隊財政狀況不明，如果下月尾個業績公佈冇辦法證明球隊財政正常，維持球會營運，分分鐘會被英聯賽會扣分；即係有可能重蹈樸茨茅夫因「莫財」被不斷扣分，輾轉搞到新季再降一級落英甲嘅覆轍。<br>伯明翰球會執行主席彭彼得早排公開話，唔會放售隊內兩個值錢新星中場列特文同門將畢蘭特；但伯明翰球迷依然好唔滿意，佢哋仲發聲明話，好懷疑伯明翰環球仲有好多嘢隱瞞。唯一好消息係，英聯賽會上周啱啱解除咗對間球會嘅轉會買賣禁令；希望新任領隊奇勒快啲借又好買又好，班多啲兵，喺8.18嘅英冠首輪戰，主場對查爾頓，有個好開始。</p></body></html>