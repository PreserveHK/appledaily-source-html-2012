<html><header><meta charset="utf-8"><title>現在直播室：被抽水的人 - 馬啟仁</title></header><body><h1>現在直播室：被抽水的人 - 馬啟仁</h1><p>據說周末A組最後一輪賽事，很多球迷頂唔住一早瞓咗，除了因為積累成疾，也為昨晚的B組大戰charge足電；亦即是話今朝這個星期一，街上和公司裏應該充斥着「烏眉恰睡」之輩，而大家都忙着上網，上天文台的網頁check下幾時打8號風球……<br>B組邊兩隊能夠出線，直接影響本年度世界足球先生是誰。黐線！家陣講緊國家盃的國家大事，個人小事有乜好提呢？呵，咁你試吓訪問C朗，睇吓佢緊唔緊張吖！<br>第2場分組賽後，有記者就不知好歹咁問C朗，點睇現場球迷嗌美斯個名，C朗被撩起把火話：「你睇佢上年美洲國家盃都係入到8強之嘛！」嘩！小器到呢，又或者你可以欣賞佢真性情嘅；若果佢客氣一番，講幾句客套話，你又會話佢假嘅啫。<br>講C朗，實在太容易走入抽佢水呢條路，情形就似講本地球員提起陳七，又或諗起講波佬就會講到Peter兄咁，都係好易講吓佢哋笑，抽些少油水，認真唔好意思。C朗在球會入波不及美斯，但其實聯賽冠軍嘅含金量一定高啲，若果葡萄牙能夠入到8強，C朗又入番一兩個重要入球的話，世界足球先生就好應該係佢；真係唔好再寵壞美斯嘞，若果今年佢咁樣響大賽失準都照衞冕的話，日後真係好難再有動力進步。<br>若果C朗out了，咁另外幾位一線人馬就有機爭世界足球先生，但前提係必須要攞到歐洲國家盃；尹佩斯唔敢包、賓施馬有機會、派路唔錯、朗尼令人萬眾期待，我心水呢，就係大衛施華。<br>Keyman<br>now節目主持</p></body></html>