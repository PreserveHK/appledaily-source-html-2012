<html><header><meta charset="utf-8"><title>CENTRO被投訴安裝不當巨櫃倒塌砸爆老婦頭</title></header><body><h1>CENTRO被投訴安裝不當<br>巨櫃倒塌砸爆老婦頭</h1><p>【本報訊】一個貼牆的巨型組合櫃，疑因安裝不當，上周六突然塌下，壓着七旬婆婆，頭部血流如注，幸其女兒一家四口在場，合力把她救出，送院後縫了三針，至今仍虛弱得難以動彈；其女兒痛斥裝修公司草菅人命，「如果我阿媽有乜三長兩短郁唔到，佢賠錢都冇用！」　記者：盧勁業</p><p>肇事的元朗洪水橋住宅單位，陳氏三姊妹向記者展示仍未清理的現場。一個逾12呎長、7呎5吋高的組合櫃倒卧200多呎客廳中，酒樽、玻璃碎散滿一地，有紅酒迹，也有鮮血迹，多件家具砸爛；牆上只有兩個螺絲洞。<br>這單位由大姊和母親同住，三妹合資裝修。去年11月，三妹在沙田的CENTRO分店，「見佢哋傢俬櫃啲用料好似幾靚幾實淨，就入去幫襯；全屋裝修價錢15萬幾，唔算太貴」。</p><p>「頭頂流咗勁多血」</p><p>本年初裝修完畢，至今才四個多月。上周六，二姊一家四口到母親家吃飯，二姊說：「我兩個仔坐喺梳化睇電視，我阿媽將個牙籤筒放番喺個櫃度……我老公見到個櫃搖搖吓，以為眼花，點知一兩秒個櫃就成個冧咗落嚟！我阿媽成個人壓咗喺下面，頭頂撼穿流咗勁多血。我一對仔就喺度尖叫。」<br>大櫃載着電視機、魚缸和酒等雜物，「個櫃我哋咁多個人幫手先搬得郁，櫃入面啲玻璃打碎咗，玻璃粉周圍都係，我哋搬到成手血！」二姊猶有餘悸，並嗚咽地說：「如果我阿媽有乜三長兩短郁唔到，佢賠錢都冇用！」
</p><p>只用兩粒螺絲釘固定</p><p>陳老太入院，頭頂縫了三針，現仍十分虛弱。當值警察向她們表示只能循民事訴訟追討。<br>「點解咁大個幾百斤重嘅櫃淨係上得兩粒螺絲？」三妹說。「救護員上到嚟都話『咁裝法個櫃遲早會冧』。」香港驗樓及結構診斷有限公司技術總監賴達明，看過相片及設計圖後表示，組合櫃的設計已有問題：「個櫃腳位本身已經細咗，個櫃變咗頭重腳輕，你唔放嘢上去佢都應該會前後搖搖吓，放咗嘢上去更加加速佢倒塌。」<br>CENTRO發言人何先生昨日向本報說：「個櫃闊150吋，單從照片睇，個櫃本身坐地，似係有人好大力喺前面拉扯個櫃，個櫃先至會成個冧落黎。」其後該公司才派人到陳老太單位視察，再商討賠償。</p></body></html>