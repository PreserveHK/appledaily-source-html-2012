<html><header><meta charset="utf-8"><title>離任特首無處去 - 左丁山</title></header><body><h1>離任特首無處去 - 左丁山</h1><p>香港填海，有人反對；香港開賭，會有人狂野反對；香港建造第三條機場跑道，有人堅決反對；興建港珠澳大橋，有人反對；興建焚化爐，有人反對；在公屋旁興建新公屋，有人反對；在私人住宅區興建大學生宿舍，有人反對；在離開民居一百二十米前興建九層高大廈，有人反對。<br>好難想像到有甚麼公共工程係可以順順利利提出來，冇區議員、立法會議員、居民組織、環保團體、保育團體、郊野行山團體等等全部無人反對嘅。此是香港現實，只能按程序，有耐性，最後上到法庭解決之，至於速度咯喎，三至五年閒閒地，十年不出奇，此為之「香港速度」。學習新加坡速度得唔得呀？點解新加坡填海無數，開賭話開就開，機場話加建就加建，宿舍話起就起，硬係唔見有新加坡人反對呀？聽講話啲國際環保團體只敢在香港活動，不敢去新加坡開工嘅喎。新加坡的80後亦乖到唔會上街示威嘅，兩地社會情況有咁大分別，梁先生唔駛恨香港冇新加坡速度啦！新加坡有一人一票選政府嘅民主，香港人冇咁嘅投票權，但香港人行使公民抗議權就大過新加坡「民主社會」，可以講係一個政治大諷刺。<br>呢日乘車經過禮賓府，司機喃喃自語：「曾先生就快無家可歸咯！」退休特首會無家可歸？呢件事又係對香港制度嘅一個諷刺。做四十幾年公僕，住慣高級官員大宿舍，二千幾呎好實用，對萬幾二萬蚊一呎嘅縮水豪宅邊會睇得上眼與邊有銀買得起？住壽臣山村官邸，再住白嘉士道官邸，再入住禮賓府之人更加係被「寵壞了」，一旦退休，幾十年來積存之物品，真係無處可放，唯一歸宿就係貨倉或捐出去（唔知有冇人要）或堆填區，真係煞費思量，碰啱第一位特首有中半山大宅，新特首有山頂大屋，離任特首只有一間已租出嘅半山舊樓，故此六月三十號之後突然間「無家可歸」。奉勸所有住在大宿舍嘅高官，趕快買樓，細細地都要屈就。住宿舍原來並非長久之計。</p></body></html>