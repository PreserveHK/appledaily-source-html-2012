<html><header><meta charset="utf-8"><title>蘋機會：神級高手打《Halo 4》　落DMR速殺令</title></header><body><h1>蘋機會：神級高手打《Halo 4》　落DMR速殺令</h1><p>美國流行將打機變為一項神聖職業，好似當地無人不曉嘅Major League Gaming大賽，就經常發掘一批打機天才！趁Xbox 360重頭作《Halo 4》剛好面世，兩位神級高手StrongSide及Walshy親臨香港露兩手，他們教路：「使用DMR步槍為武器，並熟讀地勢環境。」聽落簡單，不過實踐又係另一回事。記者：陳國輝　攝影：楊錦文</p><p>荷李活導演拍CG
</p><p>《Halo》系列貴為Xbox 360獨佔大作，甚至Spartan Ops（斯巴達行動模式）的首席設計師Chris Haluke更親臨現場，助威發功！佢仲播放一段由電影《搏擊會》導演David Fincher及《龍紋身的女孩》導演Tim Miller合力炮製嘅片頭動畫，雖然只得幾分鐘，但肯定叫座力爆燈！</p><p>最佳武器：DMR乾淨利落</p><p>以射擊為主嘅《Halo》系列，唔少網友粉絲勁Like前作《Reach》的兩大武器：BR作戰步槍及DMR神射手步槍，貪佢殺敵夠快又夠爽喎！至於《Halo 4》究竟有無微調改良過，就等大家慢慢煲過先知；不過，來自美國嘅神級遊戲高手Walshy及StrongSide，就講明好鍾意用DMR作為武器。佢哋解釋：「呢款神射手步槍比起《Reach》沿用嘅M392 DMR已稍作改良，槍管比較長，瞄準殺敵更快速，更重要係提供中遠距離射程，好適合自己！」<br>講到底，《Halo 4》又點只得一兩款步槍咁少，根據外國網站halo4nation.com介紹，今集分為八類共30幾款武器，例如近身搏擊、遠距離暗殺，甚至大爆炸武器及手榴彈等，想點揀就視乎你擅長邊瓣！StrongSide又教路，除了識揀武器，亦要注重團隊精神，熟悉地勢環境，萬一唔好彩遇到敵人埋伏，想匿都無碇匿。</p><p>新Spartan Ops變電視劇</p><p>講番《Halo 4》內容，劇情將延續第三集發展，例如Master Chief重生之後，佢如何跟生命正在倒數嘅人工智能美女Cortana一起，並肩作戰。另外，今集還加入「Spartan Ops」（斯巴達行動模式），最特別之處，是呢項新模式會採用連續劇方式進行，玩家除可每星期下載一段五至八分鐘全新CG劇情，還需接受一項新任務，每次任務支援單人或最多四人出戰，感覺就好似追睇電視劇咁！<br>另外，遊戲也提供「War Games」及「Forge」兩種玩法，前者採用多人對戰模式，喺大型戰艦UNSC Infinity上進行，並提供10款風格不一嘅地圖；後者則由玩家一手包辦設計，包括地圖、武器，甚至物理效果及光暗環境等，勝在自由度大。</p><p>《Halo 4》</p><p>平台：Xbox 360<br>類型：射擊<br>開發商：343 Industries<br>遊戲人數：1-4人（離線）<br><br>2-16人（XBOX LIVE）</p></body></html>