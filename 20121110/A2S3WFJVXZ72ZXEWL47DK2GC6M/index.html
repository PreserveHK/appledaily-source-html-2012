<html><header><meta charset="utf-8"><title>私駕路：寶馬換裝　年尾搶客</title></header><body><h1>私駕路：寶馬換裝　年尾搶客</h1><p>臨近年尾各大車廠代理都紛紛出招務求「做靚盤數」，減價之外，廠方有時更會賣大包送Options，推出半年唔夠的寶馬X1 sDrive20iA就新追加有Sport版，加多唔使五萬就有天窗Sport Seat同18吋軨等，變相更加抵！<br><br>記者：李鑒泉　攝影：黃子偉<br><br>模特兒：Boo@Pure Models</p><p>Sport版變相更抵</p><p>記得個多月前才試完小改款X1 sDrive20iA EfficientDynamics，個個對性能表現直豎拇指，最緊要係扣完環保稅後，車價唔使35萬，唔少人都心郁郁想買番部。不過加天窗、換軨換座椅樣樣都係錢，買家計數計到頭癢，所以廠方索性推出追加Option的Sport版及xLine版以供選擇。雖然Sport版唔似得M版更換整幅頭尾包圍，但仍然換上前後黑色泥擋及裙腳、黑色側鏡鏡殼及車頂行李架等，細心睇連網狀進風口也換上雙層設計，連同18吋雙柱式輪圈，睇落更有跑味，還未計小改款X1的Angel Eyes頭燈，可調式LED燈眉讓人心動，配合長車頭設計，體態更誘人。</p><p>單單更改外表怎能配上Sport版的身份？廠方在車廂也下了苦功，例如設有Sport字樣的金屬門邊、前後均縫上紅線的Nevada真皮座椅、前排更屬可調式運動化設計，快車時包裹力足，值得一讚的還有同樣縫上紅線的軚盤，跑味濃郁。原本需加錢換購的全景式電動天窗亦已列入標準配備，坐在車內，駕駛者和乘客均能享受冬日的陽光。Sport版配件總值$67,720，如果以基本版加錢的話，車價41萬幾千元，現在買Sport版就平逾兩萬，變相更加抵。</p><p>好動後驅SUV</p><p>X1性能向來毋庸置疑，sDrive20iA配備得獎無數的兩公升TwinPower Turbo引擎，以184匹馬力力壓對手之餘，270Nm扭力更早於1,250轉釋出，在南圍上斜長踩長有，轉波表現媲美雙離合器的八前速Steptronic自動波箱，推動1,565公斤重的車身易如反掌，別忘記它是同級絕無僅有的後驅SUV，操控性強得在清水灣道如魚得水。X1除了好動，也配備為慳油而設的停車熄匙及ECO PRO慳油模式，啟動後引擎反應更柔順，廠方指可額外節省15%油耗。以不足40萬元就能買得集動感、舒適、慳油於一身的小型SUV，值得入手。忍唔住想睇真車？今明兩日海運大廈有寶馬車展，X1之外，還有如740LiA Vantage、640iA Gran Coupe等現身。<br>BMW EfficientDynamics<br>環保高效科技車展<br>日期：即日至11月11日<br>地點：尖沙嘴海運大廈展覽大堂</p><p>BMW X1 sDrive20iA Sport EfficientDynamics</p><p>引擎：1,997cc TwinPower Turbo<br>馬力：184hp/5,000-6,250rpm<br>扭力：270Nm/1,250-4,500rpm<br>傳動：八速Steptronic連+/-，後輪驅動<br>售價：$393,800起（已扣環保稅）<br>查詢：3129 9000（BMW HK）</p><p>買BB椅送迷你寶馬</p><p>有時帶年幼小朋友坐車出街都幾傷腦筋，無理由手抱咁危險。所以寶馬就推出原廠BMW兒童安全座椅 I-II （含ISOFIX），適合九個月大嬰兒至七歲小童使用，安全帶更設軟墊加保護，而且操作簡單，輕輕一拉即能扣穩後座。廠方現正推出優惠，於11月30日前購買上述兒童安全座椅（$4,560）即可獲贈BMW嬰兒賽車II一部，價值$1,030，數量有限，送完即止。查詢：2713 5164</p></body></html>