<html><header><meta charset="utf-8"><title>咖喱牛腩：國足球品有進步 - 牽牛</title></header><body><h1>咖喱牛腩：國足球品有進步 - 牽牛</h1><p>國民教育搞到全城沸騰，唔多唔少都多得形容共產黨係「進步、無私及團結的執政團體」，呢啲假到冇朋友嘅課文範本。今時今日資訊發達，中國每年用幾千億維穩，但醜事傳千里，網絡一樣俾人翻到牆，國內衰嘢一樣傳遍國內外，要呃少數人已經唔易，仲要呃全港市民，共產黨真係太天真。近日，無意中睇到疑似國民教育有關足球篇嘅課題，講中國國家足球隊打入02年世界盃決賽周，雖然面對強隊輸晒，但課題似乎想引導學生，支持國足雖敗不辱；但係同樣醜事傳千里，國足今時今日無論喺中國人定香港人心目中，都係一班負資產。不過，上周四中國作客瑞典友賽，就多少令小弟改觀；以中國世界排名已經跌到78位，作客面對歐國盃、世界盃決賽周常客瑞典，輸一球已經算有交代。難得係國足球品好咗，瑞典前鋒伊巴謙莫域，向中國後衞趙鵬施展天殘腳，從照片上睇仲好似一腳踢中趙鵬塊面；畀着以前球霸時代嘅國足，唔係即時掩面博同情，就係回身同伊巴打過。不過趙鵬冇咁做，仲好大方咁講，伊巴已經收咗腳，自己冇受傷，大家唔好誤會；冇借啲意搞大件事，已經係有進步。講真，由甘馬曹接手後，國足係開始有啲進步，至少收起自大之心，知道世界天高地厚；周一作客5屆世界盃冠軍巴西，期望國足輸少當贏之餘，希望佢哋以虛心態度，向世界頂級球隊學嘢。牽牛</p></body></html>