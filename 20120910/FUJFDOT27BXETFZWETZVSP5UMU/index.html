<html><header><meta charset="utf-8"><title>都是那些年：黎漢持嘔血保命</title></header><body><h1>都是那些年：黎漢持嘔血保命</h1><p>「好醜命生成」，黎漢持對此深信不疑，既是藝人又是風水師，當年就因為好奇促成他鑽研風水命理學。自言經歷05年開始的人生低潮，父母、太太、師傅接連去世，去年更經歷生關死劫，吐血5日居然死不去，反而愈吐愈精神。黎漢持希望從61歲開始轉運，可以行返10年尾運復出幕前。　撰文：何永寧</p><p>很難想像眼前61歲、6呎高的黎漢持當年曾經是香港籃球代表隊的得分後衛，他自言目前體重已經由去年最低的155磅回升到168磅，目標是再重多10磅左右。出身自左派鳳凰電影公司，不過生不逢時，不久香港電影開始式微，他便跳入電視圈加入麗的電視，即現在的亞洲電視前身，他說：「我記得25歲入行，28歲就簽咗麗的，嗰時係鮑姐鮑起靜介紹我入去，因為入面有好多熟人。嗰時都拍好多青春劇，好似《驟雨中的陽光》拍陳秀雯同佢老公林國雄，之後仲拍咗《大地恩情》，後來多得蕭笙叔囉，咪開始咗我嘅武俠人生。」</p><p>轉行做風水師</p><p>黎漢持被擅長拍武打片的蕭笙看中他6呎高的身形，先後找他拍了多套武俠劇《大內羣英續集》、《大俠霍元甲》、《再向虎山行》、《馬永貞》等，既做過忠得不能再忠的紅花會總舵主陳家洛、又演過下毒害死霍元甲的奸角。在拍戲期間黎漢持忽然對命理及掌相產生興趣，最後更成為職業風水師，他說：「你知做呢行好信命理風水，接觸特別多，我成日問自己點解有啲姐仔、哥仔，平時掛住玩去到廠就問個助導呢場拍乜，咁都有得紅嘅。最簡單嘅《黑白彊屍》個龍炳基同周星馳，一個好鬼懶嘅細路，一個就好勤力，但係點解懶嗰個會紅，呢啲就係條命生成。」</p><p>黎漢持由最初因好奇去讀命理書，到最後發現自己在這方面有慧根，便開始潛心修練，後來更開始替人睇相和風水。不過他接受訪問時笑言能醫不自醫，因為接拍了幾部鬼片令自己行了幾年霉運，他說：「其實我都計過自己40歲前有10年大運，本來都順風順水，不過中間諗住幫朋友拍咗幾部鬼片，記得有一部叫《蜈蚣咒》有李殿朗同苗僑偉演出，拍完之後打後幾年都冇人搵我拍戲，所以我同後生嘅藝人講，免得過都唔好拍降頭片同鬼片。」黎漢持話不是要導人迷信，只是以過來人身份跟人分享。</p><p>家人相繼離世</p><p>95年後黎漢持跟太太及子女移居加拿大，不過自05年開始，他像交了霉運一樣，差不多每年都有一個至親離世，先是父母、跟住到身邊的太太於06年辭世；到去年黎漢持踏入60之年的人生大關，在聖誕節期間忽然在家連吐5日血，吐出的血足足有兩杯半水杯那麼多，不過說也奇怪卻是越吐越精神，他解釋說：「醫生話係我後生捱壞咗，好多做三行嘅工人都會，佢話吐好過唔吐，因為吐出嚟嘅係瘀血，身體會自行康復，吐唔出嘅話通常都係得兩、三年命。同埋每個人一到零字尾嘅歲數都會有一個刧，過到因我平常積福同唸經唸得多囉。」<br>經此一吐黎漢持體重下跌了差不多20磅，現在靠每天早晚打坐練氣，體重已開始回升，閒時就多唸大悲咒跟心經為自己添福，希望練好身體可以隨時復出幕前行返10年尾運。</p></body></html>