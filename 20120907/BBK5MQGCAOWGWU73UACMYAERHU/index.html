<html><header><meta charset="utf-8"><title>方心假期：金童冇得榮休 - 方栢翹</title></header><body><h1>方心假期：金童冇得榮休 - 方栢翹</h1><p>球星總有掛靴之日，有甚麼比在自己職業生涯效力最耐、獲得榮譽最多的球隊退役更好？可惜意大利一代金童迪比亞路卻沒此福氣；要以37歲之齡，由祖雲達斯轉投澳洲職業聯賽的FC悉尼，相信普遍祖記fans的「民意」，都係想金童留低，直至他在祖記榮休。早在上季初，祖記班主安祖亞阿涅利已講明季尾不會跟迪比亞路續約。金童雖已表明希望留隊，但老闆卻說要年輕化。有人可能認為年屆37的金童已不復當年勇，留低都冇用；但至季尾，迪比亞路以後備身份落場，屢在關鍵時刻建功，在對拉素、國米的聯賽入波助球隊贏波；祖記能殺入意大利盃決賽，也是靠金童在4強入波淘汰AC。年紀雖大，但機器未壞，可惜艾尼利始終不願撤回「不續約決定」，令祖記球迷真想發起遊行圍堵祖記總部。迪比亞路在悉尼的人工，不過200萬美金一年，如果留在祖記，相信還願意「收順啲」，該對祖記微不足道。其實迪比亞路貴為一代祖記icon，願意擔任後備兼仍有作戰能力，讓他留隊，一來可當宣傳大使、精神領袖；二來考慮到他為祖記立下的汗馬功勞，當實現他老人家一個心願以作回報也好吧？到他踢夠，便讓他在隊裏榮休，幾溫暖！可惜最後只換來一句：「你都係走吧啦！」。馬甸尼終身踢AC、加利仔與史高斯在曼聯榮休的人情味，在越來越功利掛帥的球壇，可能好快絕迹。方柏翹now足球評述員</p></body></html>