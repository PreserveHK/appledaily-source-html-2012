<html><header><meta charset="utf-8"><title>蘋機會：林寶狂牛　鈦金板腦</title></header><body><h1>蘋機會：林寶狂牛　鈦金板腦</h1><p>睇見那尖頭形、恍如跑車般嘅設計，又到林寶推出新機嘅時候！但今次拎上手，唔單止墜手好多，而且玩起嚟更快更爽。事關新上場L2800並非一般手機，而係內置Android 4.0嘅平板電腦，配搭旗下最強雙核心CPU以及9.7吋靚屏幕，難怪呢一隻狂牛，玩起來更狂野！<br>記者：陳國輝<br>攝影：劉永發<br>模特兒：Krizia@Zmodel.com</p><p>鈦金屬殼．喇叭起角</p><p>見識過林寶手機TL700，嗰份稜角剛陽味的確令人難以忘記！嚟到今次出Tablet，咪以為佢只會跟足主流牌子鬥輕薄、玩無邊框屏幕就算。但原來L2800份量極重，達到850g，約相等於1.5部新iPad，箇中原因，明顯係想把旗下數碼產品，塑造成跑車般硬朗而且具份量！用料方面，機身配置全黑鈦金屬物料，再經人手精工打磨、拋光處理過，睇落唔單止稜角分明，側邊仲有多組螺絲鑲嵌，確保外殼經得起一般撞擊，不至於像其他硬塑物料打造嘅機體般容易破裂。<br>但講到要有「狂牛」呢份感覺，我就覺得翻轉底部仲有睇頭！除必備嘅3D金屬狂牛Logo，位於兩旁嘅立體聲喇叭，同樣採用不規則稜角設計，聲靚唔靚未必重要，但外形恍如林寶跑車的兩盞車頭燈咁，粉絲就一定冧死囉！</p><p>雙核起動．藍寶石屏</p><p>過去，憑靚料加造工精細嘅天價級流動數碼產品，通常容易忽略功能部份。呢次狂牛唔單止將屏幕面積由3.7吋變大到9.7吋，分唇仲緊貼主流玩法！其中必讚係佢採用最新系統Android 4.0再配置雙核心處理器，除採用原生介面之外，上下瀏覽、放大縮細等基本Touch Screen動作，玩落都比之前嘅手機順暢。只可惜解像度得1,024×768，同新iPad所用嘅2,048×1,536，鬥數據已經輸幾條街！不過揀得林寶嘅Fans，重點始終係關心用料方面適合啲，就好似呢塊9.7吋屏幕，佢以藍寶石晶體處理，因此硬度特別高，憑呢一點其他平板腦直頭輸晒！</p><p>Tonino Lamborghini L2800</p><p>系統：Android 4.0<br>處理器：雙核<br>制式：GSM/WCDMA<br>屏幕：9.7吋<br>重量：850g<br>功能：500萬像素相機、內置8GB、支援microSD卡、Wi-Fi<br>查詢：Acestar Concept（2412 9333）</p><p>前作加碼TL700推新色</p><p>除咗平板腦，早前開賣嘅林寶手機TL700亦推出兩款新色。當中鋼水十足、以銀黑雙色為主調嘅設計，甚具男人味；至於玫瑰金色就比較適合女性，兩者機背上還採用真皮鱷魚紋和橡膠料來打造，感覺份外矜貴。同步公佈仲有幾款Accessory，包括TL700專用底蓋以及鱷魚紋真皮手機套；另外仲有手機及平板可通用嘅外置式充電器，售價未定，預計下月發售。</p></body></html>