<html><header><meta charset="utf-8"><title>中環在線：迎海洗腦大會 - 李華華</title></header><body><h1>中環在線：迎海洗腦大會 - 李華華</h1><p>大家見到右邊張相萬人空巷咁款，唔係立法會參選人造勢大會，亦唔係反洗腦國民教育集會，而係恒地（012）同新世界發展（017）為六大地產代理搞嘅「迎海洗腦大會」，仲要搵埋藝人做EYT（《歡樂今宵》）式趣劇，教代理推盤，認真啜核！<br>馬鞍山迎海同新地（016）屯門瓏門兩個大型新盤短兵相接，一場搶客戰在所難免。迎海發展商輸人唔輸陣，噚日專登喺會展搞個「六千人誓師大會」，搵齊六大地產代理教佢哋點sell盤。</p><p>代理個個有教材</p><p>誓師大會一開波就係上堂，大會已經預先準備咗份「推銷模式」教材派畀每位代理，大sell「方便、綠化、靚景」等18個賣點，直情勁過「進步、無私、團結」，洗腦洗足大半個鐘。發展商怕代理聽唔入腦，搵鄧梓峰、阮兆祥同江欣燕做趣劇，扮成蟲同北角鄭秀文（唔係天后嗰個）。<br>恒地一向鐘意搵藝員幫樓盤造勢，但諗出做EYT式趣劇嚟教代理推銷，真係要畀十個like佢。三位藝人一貫專業演出，好似好得意，但講來講去都係個盤幾好，每套短劇一定用「迎海好正，要即刻落定」結尾，真係唔係人人識笑囉。<br>「洗腦大會」前後搞成兩粒鐘，發展商臨尾仲要嚟個「評核」，睇吓洗腦效果，由輕輕鬆鬆鄧梓峰問番幾條迎海問題，結果洗腦成功，有三位代理答中晒，各得8800大元，成件事真係好EYT！<br><br>李華華<br>mailto:LiWaWa@AppleDaily.com </p></body></html>