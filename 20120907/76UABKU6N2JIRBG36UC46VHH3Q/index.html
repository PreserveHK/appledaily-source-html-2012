<html><header><meta charset="utf-8"><title>TVB編劇輪流絕食</title></header><body><h1>TVB編劇輪流絕食</h1><p>【本報訊】公民廣場上有人絕食了，政府置若罔聞，文化界也加入，拍攝中的無綫電視劇《衝上雲霄2》一班編劇，未能親到廣場，自發在「度橋房」內絕食聲援（圖），冀能引起更多公眾關注及融化梁振英的鐵石心腸。<br>《衝2》的編劇組對政府強推洗腦國民教育科有強烈不滿，決定有所行動，「希望喺工作空間都可以做番啲嘢，大前提係唔影響工作」。<br>編劇譚劍偉本周二帶頭絕食了27小時，他直言是受到八九學運領袖王丹越洋絕食聲援鼓勵，「之後諗嘢開始唔清晰，唔想影響（創作）工作，所以食返嘢」。組員黎倩儀接棒絕食，堅持了27小時後輪到莫志佳。<br>自稱非激進分子的黎倩儀說，「如果身邊同事朋友都絕食，相信可改變佢哋諗法，亦可令更多人關注事件」。譚劍偉坦言，絕食其實很辛苦，故十分敬佩廣場上的絕食者，「對絕食咗過百小時嘅韓連山更加肅然起敬，係需要好強大意志」。他說今次屬大是大非的事件，呼籲選民利用手中兩票，在今屆立法會選舉中投票反國教科的泛民主派議員。</p></body></html>