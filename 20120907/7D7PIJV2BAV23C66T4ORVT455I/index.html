<html><header><meta charset="utf-8"><title>于文鳳追數露玄機<br>星爺疑一腳踏兩船 - 馮仁昭</title></header><body><h1>于文鳳追數露玄機<br>星爺疑一腳踏兩船 - 馮仁昭</h1><p>周星馳舊愛于文鳳日前入稟高等法院，向星爺追討7千萬元佣金同顧問費，呢單審死官未開審，但于文鳳唔知有心定無意，喺佢篇入稟狀度過咗星爺一棟。喺稟狀度，于文鳳以星爺前女友自居，話佢哋97年相戀，拍拖13年，至前年分手。馮仁昭翻查資料，星爺97年仲同莫文蔚（Karen）拍緊拖，換言之星爺嗰時疑似一腳踏兩船喎！<br>Karen同星爺嘅緋聞，由95年拍《西遊記》開始傳，之後星爺嘅《回魂夜》、《食神》、《算死草》、以至《喜劇之王》都有Karen份演，雖然佢兩個冇承認過呢段戀情，但已經係公開秘密。<br>不過，98年星爺突然同于文鳳傳緋聞，除咗拍拖食飯之外，女方又跟男方返家過夜，搞到Karen超冇癮。不過當時佢死撐話唔會嬲，仲叫記者畀個嬲星爺嘅原因佢！照咁睇，星爺當時一腳踏兩船嘅機率都唔細，加埋由于文鳳口中踢爆，可信度就更高。</p><p>朱茵自爆受害</p><p>事實上，星爺疑似一腳踏兩船都唔係首次，星爺舊愛朱茵08年接受《志雲飯局》訪問，自爆拍《西遊記》時，返酒店房搵男友，點知房裏面有個女人，雖然佢冇開男方姓名，但好多人都估係星爺嚟嘅。</p></body></html>