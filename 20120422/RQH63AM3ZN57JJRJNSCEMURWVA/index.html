<html><header><meta charset="utf-8"><title>中門大開：自埋地雷 - 添馬男</title></header><body><h1>中門大開：自埋地雷 - 添馬男</h1><p>上周五公佈委任羅范椒芬過渡特首辦主任，振英一反常態十分低調，冇召開記者會，羅范亦冇回答任何查詢提問，結果被插出爾反爾，身為候任特首公然違反承諾，委任羅范出任公職。任用羅范政治上是失敗，振英冇理由唔知，只是他太心急！</p><p>羅范出山　振英冇智慧</p><p>他在3月25日當選至今一個月，但竟然連一個大總管也搵唔到，從政30年，如此班底，都幾令人詫異。老董當年都有路祥安、沈志澄兩位家臣。過渡特首辦主任，最主要工作是同現屆曾蔭權合作，而振英竟然起用一個同現政府牙齒印甚深的人，不知是乜嘢政治智慧。當年干預教院事件，她離職時發表的一番言論，對當時政治生態不以為然，不少傳媒人記憶猶新。即使振英當選後，為舒一口怨氣，插煲呔貪心，在電台公開披露當年出任廉政專員時之官方機密，令政務官側目。</p><p>同政府唔妥　好戲連場</p><p>振英為求7.1前完成五司十四局架構重組，冒險用羅范掛帥，後果可大可小。煲呔回港後立即搶佔主導，以免再被親梁傳媒批評他無心協助振英登基。他表明會協助重組所需符合的法定程序，但有關政治工作則由羅范負責。即係話佢首先要寫下新政府架構分工、職責及理據，公務員只是按指示寫成法例。<br>在呈交行會通過前，要先同受影響司局長及旗下局署官員開會，商討如何將資源分拆，羅范如果仍含住一股怨氣同政務官商討，好快會爆發不愉快事件，欲速不達。跟住游說行會，現屆行會成員有挑通眼眉的夏佳理、查史美倫、胡紅玉，振英一系只有張炳良及親中政黨如劉江華、鄭耀棠，要速戰速決，談何容易。<br>跟住先到正本戲立法會，先是成立委員會審議，羅范再遇張文光，好戲連場，通過立法會後，再去人事編制委員會開位，主席吳藹儀表明今屆不宜處理。<br>振英當然希望能強力動員建制派護航，但由羅范掛帥係無法團結，最後可能被迫靠鐵桿哥兒二寶哥。<br>架構重組欲速不達，振英政治基礎不足，事事要靠人，但奈何振英急於求成，最後為自己埋下一個大地雷。<br>添馬男</p></body></html>