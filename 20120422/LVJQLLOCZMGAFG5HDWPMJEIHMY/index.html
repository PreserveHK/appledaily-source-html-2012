<html><header><meta charset="utf-8"><title>蘋機會：三星DC北京強發　換鏡玩Wi-Fi</title></header><body><h1>蘋機會：三星DC北京強發　換鏡玩Wi-Fi</h1><p>一提Samsung，你一定會諗起佢嘅靚芒同電話，但講到相機硬係好似未輪到佢。但事實上，近年佢啲相機越出越好，今次仲一次過發佈三款換鏡新機，Sell質素之餘更潮玩Wi-Fi功能。發佈會亦選址北京798呢個中國潮爆之地，突出三部新機Pro、潮兼備嘅Image！<br><br>記者、攝影：韓繼聰<br>查詢：Samsung（36984698）</p><p>中國的CP+</p><p>今次到北京除採訪Samsung新相機，更到訪ChinaP&amp;E中國影像器材展會。會場設於鳥巢附近的國家會議中心，規模同人氣都能與日本CP+媲美。各大品牌都有設置攤位展示產品之餘，性感靚女Model同樣唔少得，比較可惜係除Samsung外，大部份品牌都未有新產品發佈，不過以中國市場發展的趨勢來看，ChinaP&amp;E將來絕對有能力發展成更被重視、規模更大的國際相機展。</p><p>換鏡+Wi-Fi　靚相即Share</p><p>今年唔少品牌都推出Wi-Fi數碼相機，即影即Share絕對係今年一大趨勢。其實Samsung前排已出過Wi-Fi機仔，今次將呢個潮玩元素引入埋換鏡機系列。發佈會特別選址北京798，除咗夠潮，亦駐有唔少藝術達人，跟三款新機形象非常配合。<br>發佈會中，Wi-Fi成為介紹重點，新機的轉盤均設Wi-Fi選項，相片同影片可即時上載至網上或傳至手機、Tablet甚至電視上，Share能力超強。較搞笑係港版新聞稿上強調新機激玩facebook，但祖國版本則把重點放於微博，唔知內地玩家會否幫新機「翻牆」呢？現場亦有示範傳相至手機及Tablet，由於相機有成2,030萬像素，相片Size有番咁上下，傳送速度唔算好快，但屬可接受範圍，而即時可以喺其他裝置上睇到相，感覺堅爽！另外，你亦可以手機、Tablet擔當遙控器，有畫面睇兼可㩒掣拍攝，啱晒一班人自拍團體照。</p><p>三機各踩主場</p><p>Samsung一次過發佈NX1000、NX210同NX20三款新機，同樣配備2,030萬像素APS-CCMOS，影像當然細緻動人。同時，i-Function2.0支援在鏡頭上操控各種設定，令相機操作更就手。</p><p>NX20　混合快門有心有力</p><p>外形十足小型單反，亦係三部機中唯一設有電子觀景器，一睇就知玩Pro。另外一些細節亦係以高階姿態登場，好似全新1/8,000秒機械電子混合快門，捕捉極速影像有心有力，加上比一般AMOLED芒清晰20%嘅三吋ClearAMOLED芒，影相睇相都同樣發揮到更大功效。</p><p>NX20</p><p>2,030萬像、ISO100-128000、1/8,000秒-30秒快門、3吋ClearAMOLED屏幕、售價待定</p><p>NX1000　純白粉紅冧女仔</p><p>驟眼睇，NX1000同NikonJ1外形有七成相似，超簡約機身，未用已經可以想像到佢嘅簡單操作，初學者必Buy。加上除咗黑色，機身更有靚仔到暈嘅純白同粉紅色畀你揀，明顯係要強攻女性市場。</p><p>NX1000</p><p>2,030萬像、ISO100-128000、1/4,000秒-30秒快門、3吋TFT-LCD屏幕、售價待定</p><p>NX210　黑銀版吸眼球</p><p>NX210基本上係NX200嘅Wi-Fi版，機身設計同NX200機一樣，所以亦係最無驚喜嘅一部。但加推嘅黑銀版極吸眼球，之前心思思想買NX200嘅機友，今次有Wi-Fi有新色，入手又多個藉口喇！</p><p>NX210</p><p>2,030萬像、ISO100-128000、1/4,000秒-30秒快門、3吋AMOLED屏幕、售價待定</p></body></html>