<html><header><meta charset="utf-8"><title>隔牆有耳：選戰大戲　范太遊埠失場 - 李八方</title></header><body><h1>隔牆有耳：選戰大戲　范太遊埠失場 - 李八方</h1><p>特區選戰風雲，賣妻求榮呢一幕，好睇過公仔箱人食人嘅《天與地》。選戰由最初豬狼對決，發展到A膊賤男唐唐嘅垂死掙扎內心戲，噚日又上演葉劉、曾鈺成群鬼搶閘嘅大場面，真係日日新鮮日日新！<br>但八方數嚟數去，好似仲欠一個主角未出場，咪就係全國人大常委范徐麗泰囉。呢幾日都冇見佢露面。八方收到風，原來范太家身在亞太區其中一艘最豪華嘅郵輪皇家加勒比郵輪鑽石公主號，遊走台灣、日本、韓國，玩到月底，最後一站在天津上岸，之後再到北京。吓！北京，你話好戲係咪在後頭，你哋係香港爭餐死，范太就坐郵輪到北京「泊個好碼頭」。</p><p>嘆世界玩足11日</p><p>老友同八方講，范太近日好鬼忙，前幾日去咗海南島開會，周四先返港，見到特首選戰七國咁亂都冇理會，快手執行李，噚日隨即上鑽石公主號嘆世界，玩足11日。<br>有郵輪公司高層同八方講，呢艘鑽石公主號唔簡單，係亞太區其中一部最大郵輪，排水量成116,000噸，全長290.4公尺，總共有18層樓，巴閉過唐宅地下皇宮多多聲。船上有餐廳、劇院、賭場、夜總會、酒吧、泳池、SPA、健身房，甚至高爾夫球練習場等，玩樂設施應有盡有。</p><p>由香港玩到上北京</p><p>老友又話，今趟行程仲係香港做第一站上船，十分少見。之後經台北、日本長崎、南韓、上海、大連、天津，最後到北京，「呢條線行程一般七、八日，呢個團長到11日，都幾少見。每泊一個碼頭，啲客都可以上船參觀」。團費由1.1萬到2萬不等，視乎瞓乜艙位。<br>話時話，呢次郵輪行程好似為范太度身訂做，玩到天津上岸，再玩埋北京尾站，范太就留京開大常委會例會，之後就開兩會。范太迂迴上京有乜收穫，真係令人期待，總之選戰風雲好戲連場，未到最後一刻，都唔知結局。<br><br>mailto:pf_lee@appledaily.com</p></body></html>