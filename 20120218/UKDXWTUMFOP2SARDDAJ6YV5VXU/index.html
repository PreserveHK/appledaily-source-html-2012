<html><header><meta charset="utf-8"><title>花絮：灣仔捧盃名利雙收</title></header><body><h1>花絮：灣仔捧盃名利雙收</h1><p>灣仔噚日喺頭場嘅初級組銀牌決賽，有成5萬蚊港紙獎金，加上喺大球場踢，現場所見有成2,000個球迷捧場，結果灣仔（圖）最後以3:0大勝下半場得10人應戰嘅愉園，初捧冠軍。據聞呢隊同南華關係密切嘅地區隊，新一季好有意思升班，佢哋家陣排乙組第2，乘住捧盃氣勢，機會應該唔錯。</p></body></html>