<html><header><meta charset="utf-8"><title>賓架嫁女 - 左丁山</title></header><body><h1>賓架嫁女 - 左丁山</h1><p>大賓架C嫁女，低調進行，設宴第一日舉行婚禮，招待家人親戚，第二晚就在香港會設宴，款待校友、財經界老朋友，約莫有二十席，全場氣氛溫馨，賓主盡歡。曾特首夫婦剛好與左丁山背對背而坐，左丁山首先與佢握手，佢笑容可掬，態度認真輕鬆，梗係啦，就快唔駛煩，留番俾唐梁是但一個去捱，諗吓都開心。見到佢就醒起《亞洲週刊》有陳婉瑩一篇文章，大讚曾先生在Davos世界經濟論壇發言技驚四座，在場人士大力鼓掌，可說為亞洲人爭番一口氣（因為日本人照稿宣讀，全場保持寧靜），不少出席論壇之中國企業代表話：「想唔到曾先生講英語這麼厲害！」陳婉瑩對曾特首素來彈多過讚，一定唔係佢嘅粉絲，但聽完發言之後，竟然講到中國在七月一日後可以委任曾先生為出席世界財經會議之中國代表喎。<br>境外聲望高，境內民望低，曾特首唔知會唔會嘆一聲香港人要求太高，還是香港人太着重政治上芝麻綠豆之八卦小事，對國際大事不懂，根本沒興趣？點都好啦，美國競選有句名言：politicsisalwayslocal，競選成敗絕少決定於候選人對國際外交政治之認識，而係取決於有冇工做，失業率有幾高以及醫療保險費是否太貴，當然仲有大量黑材料，候選人互揭醜聞，傳媒挖掘三十年前「臭史」等等，情況比香港激烈得多，唐梁之爭與之比較，小兒科啦。<br>金融財經界人士大多挺唐，賓架C本人話要保持中立，不評論任何政治人物啫，佢啲賓客有言論自由，在雞尾酒時間，幾乎係三句不離聽到挺唐之言，不過左丁山咁啱站在挺梁大將之旁，梗係醒目，唔講政治，只講是晚之05年紅酒好飲啦！<br>此晚碰上新城財經台有開台十一年之慶，在萬豪酒店擺下雄才宴，筵開數十席，左丁山分身乏術，只得老早走去萬豪參加酒會，企足一個鐘頭咁滯，然後再行去香港會，再企成個鐘頭先至可以坐低，好彩仍然未腳軟，無耐就見賓架M趕到，原來佢又係從萬豪趕番過嚟嘅，賓架M話唔係唔俾面B姐，不過賓架C嫁女，點都要到場祝賀㗎啦，回頭一望，B姐之老闆在座，中環世界真細小。</p></body></html>