<html><header><meta charset="utf-8"><title>有話兒：陳豪、阿佘戳破摘星奇緣</title></header><body><h1>有話兒：陳豪、阿佘戳破摘星奇緣</h1><p>與戚其義和周旭明合作無間的陳豪和佘詩曼，繼《天與地》後，再在無綫劇《4InLove》中飾演情侶，上演一幕浪漫童話故事──MK宅男戀上超級巨星，在這個童話故事入面，只有幸福和快樂的結局。<br>然而現實終歸是殘酷，阿佘和陳豪均坦言「摘星之戀」在現實中難開花結果，看來灰姑娘故事真的只存在於童話內。　撰文：何慧斯</p><p>做慣型人的陳豪在無綫劇《4InLove》中，扮演MK宅男，一直迷戀「超級巨星」佘詩曼，最初阿佘只是利用陳豪，為自己塑造親民形象，縱使兩人的身份和背景有莫大差別，但最後竟然發展成一段童話式的愛情關係。談到這段愛情，陳豪說：「我哋呢段童話式愛情係超現實，基本上係冇乜機會發生，平凡人同明星會談戀愛喎，睇完真係令人有憧憬同希望，如果真係發生會點？究竟可唔可以承受到中間所發生嘅事？例如成日要standby開工冇時間見，睇到另一半拍kiss戲會有乜嘢反應，呢啲係好直接同真實嘅問題，幕前工作嘅人係會明白，幕後嘅人會唔明，直到發生咗問題，原來真係會介意，平凡人同明星拍拖呢個問題，其實都幾爭議。」</p><p>陳豪情繫圈中人</p><p>怎樣維繫一段感情也甚有難度，陳豪說：「感情事睇落好似好簡單，其實係好深奧嘅事。人與人相處之道係最考驗人嘅地方，開始時大家都好愛對方，而且仲好enjoy過程，但跟住中間點維繫、點為大家設想同包容？呢套劇嗰四段愛情關係印證咗愛情係無分界限，當喺愛情上遇到問題，人會喺唔同情況下，作出唔同選擇，所以對唔同人係有唔同嘅共鳴。」<br>現實生活中，陳豪並沒有戀上平凡人，反而戀上同屬藝人的陳茵媺，或者正如陳豪所言，作為幕前人會明白對方立場，難怪當問到劇中愛情是否跟現實相似時，他笑說：「冇咁童話，我係好平凡同平淡，好傳統嘅人，冇呢啲咁激，不過唔係悶，係好穩陣。我哋家鎖定事業，雖然我鍾意演藝事業，但希望將來可以做啲用腦而唔係用勞力嘅工作。」<br>飾演超級巨星的阿佘，某程度上有不少情節跟現實相似，她感同身受說：「我相信好多藝人都有呢個諗法，喺戲入面嘅我成日都覺得好攰，唔想再做，不過因為有心癮，又或者身不由己，所以先繼續做落去。」談到劇中感情觀，阿佘更覺得與現實相似：「每個人喺唔同階段，追求嘅嘢都唔同，我以前希望搵一個人可以照顧我，但當自己可以照顧自己嗰陣，又想搵一個真係愛我嘅人，而唔係為錢同地位，呢個咪係我憧憬。」</p><p>阿佘：要零猜疑</p><p>阿佘續說：「有時遇到啲圈外人，相處落去變咗有好多問題出現，首先係佢自己心理問題，男仔事前係要做多啲心理準備，始終有傳統觀念，如果男仔搵錢少過女仔，點都會有啲自卑同動搖。時間嘅配合都好大影響，仲有如果圈外男仔見到明星女友同人kiss，雖然明知道係工作，不過真係好難會接受到，冇咗呢份信任，會產生好多問題，所以雙方一定要好堅持，仲要零猜疑，先可以行多幾步。」<br>髮型：BillyChoiofHairCulture<br>化妝：MarshaofA&amp;VmakeupSchool</p></body></html>