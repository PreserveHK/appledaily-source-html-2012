<html><header><meta charset="utf-8"><title>隔牆有耳：孫公偷飲香檳　百無禁忌 - 李八方</title></header><body><h1>隔牆有耳：孫公偷飲香檳　百無禁忌 - 李八方</h1><p>教育局局長孫公去年證實患上腎衰竭，之後又患上肺炎同退伍軍人症。本來病人應該遠離酒精類飲品，但孫公噚日出席法國國際學校柴灣分校開幕禮，同法國駐港澳總領事柏雅諾祝酒時，就偷偷飲香檳，孫公百無禁忌，醫生俾唔俾㗎？</p><p>欣賞舞獅笑騎騎</p><p>校方為了迎接孫公，國際學校都玩中國風，請來傳統舞獅助興。舞獅將象徵「生猛」嘅生菜一口「吃」掉，再爬上竹竿將生菜「咬碎吐出」，向大家致意。但一眾法國籍嘉賓和家長見生菜在空中散落，唔知發生乜事，表情不知所措，只有孫公笑容滿面欣賞。<br>法國國際學校校董會主席FlorenceGrelon話，每年來港工作法國人有10％增長，他們一般攜眷來港，令學位供應好緊張，去年更拒絕三個法國籍小孩入學。<br>今次新校舍開幕提供387個小學學位，紓緩學位不足問題。Florence更打蛇隨棍上，叫孫公再提供空置校舍開設分校，孫公聽後笑而不語。</p></body></html>