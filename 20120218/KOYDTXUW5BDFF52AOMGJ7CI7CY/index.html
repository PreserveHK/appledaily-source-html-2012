<html><header><meta charset="utf-8"><title>佢係好人 - 邁克</title></header><body><h1>佢係好人 - 邁克</h1><p>作為唐氏影業公司當家花旦，郭女士的地位媲美當年邵氏娃娃影后李菁，開拍文藝片演文藝片，開拍武俠片演武俠片，七手八腳十項全能，導演一叫「開麥拉」欣然埋位，後期連軟性色情也面不改容照演如儀，敬業精神一時無兩。雖然鑑於賣相她註定只能走演技派路線，妖冶媚艷角色免問，戲路比較狹窄，但勝在賢良淑德好使好用，過份活躍的老公晌出便參加完課外活動又晌屋企搞地下活動，她都逆來順受，絕不嫌戲份有失尊嚴，面對鏡頭使出渾身解數，坐言起行做好自己嗰份工。不論對白多無厘頭，從不要求編劇重寫，「佢係一個好人，你唔好當佢係壞人」這種小學園遊會白話劇的台詞，忍住笑唸已經好難，還要梨花帶雨聲淚俱下，我就覺得不知情為何物的梅麗史翠普不能勝任；那些埋怨演來演去演花瓶的不知足女星，更應該以她為榜樣，煉成寧為玉碎的堅毅，只要瓶中的花富貴燦爛，粉身碎骨在所不惜。<br>「呢件事係我一手搞出嚟」有種女中豪傑味道，婦解運動員最啱聽，「佢唔係好理屋企啲嘢，平時返工好辛苦好忙」就完全欠說服力，揀窗簾布挑地毯買洗潔精，當然屬於主婦份內事，毋須請示老公大人便可一意孤行，然而大拿拿擴展二千餘呎地下宮殿的工程，怎可能不先讓一家之主批核？誰信放工返屋企飲湯的男人見到打大赤肋的健碩地盤佬通處走，會一點都不起疑，以為老妻只不過約了牌友打八圈，滿屋煙塵是竹戰的後果？至於指丈夫目標並非做特首，而是服務市民，顯露的是精神病症候，要睇醫生。</p></body></html>