<html><header><meta charset="utf-8"><title>蘋機會：TDK斜孭喇叭　怒炸街頭</title></header><body><h1>蘋機會：TDK斜孭喇叭　怒炸街頭</h1><p>造型極度浮誇嘅《爆粗Band友》，估唔到有機發生喺港仔港女身上！講緊係最新手提喇叭2SpeakerBoombox，形狀恍如普通斜孭袋，睇落斯文，其實內裏Open，插USB手指怒轟搖滾Rock歌，超重低頻立即「炸」現！<br><br>記者：陳國輝<br>攝影：劉永發<br>Model：Shiya@GME淘女郎</p><p>流動重低音夠力度</p><p>手提喇叭向來以方便攜帶為重點！久別重逢嘅TDK，今次決心離棄傳統卡式機行列，幾款流動喇叭便玩上HeavyMetal，畀你孭住出街邊行邊Rock！<br>採用兩單元設計嘅2SpeakerBoombox，除咗直徑六吋嘅左右聲道喇叭，後面仲有隻Subwoofer，想演繹中音、低音可謂無乜難度。現場仲試播節奏爽快嘅音樂，唔單止低頻夠晒力水，甚至喺嘈雜街道上播放，也感受到低頻嘅厚度。最好約埋成班Band友齊齊玩街頭表演，一個唱，一個Jam歌，相當有Feel。稍嫌欣賞節奏慢歌曲時，人聲高音部份唔多夠甜，不過都算OK㗎喇。</p><p>插USB即播</p><p>要求全面及超靚聲音色，佢未必滿足到你，但講到各種操作方式和輸入音源辦法，呢部2SpeakerBoombox可謂有辣有唔辣！揀歌、調音量以及校Bass等，全由兩組旋轉按鈕負責，一摸就知點玩；至於MP3輸入方式途徑好多，最簡單如一隻USB手指，插落機身便會自行Detect；另外，跟機仲附送一條Apple專用線，只要拮落iPod、iPad或者iPhone，便即播放音樂，只可惜機身並不設Dock位，駁好之後會出現吊吊揈嘅騎呢Look。</p><p>三胞兄弟出街蒲<br>3SpeakerBoombox</p><p>跟兩個單元嘅型號外形幾乎一樣，但呢一部屬於升級版，多咗一個六吋單元，總共有成三個單元，聲音層次力度全部得以提升，加上乘勢而起嘅數碼電台接收器，更多具質素嘅音樂畀你揀，而且體型仲相當具份量，重達11.93kg，自問夠大隻先孭得起。</p><p>SoundCube</p><p>三胞弟入面體型同重量較「正常」一員，其正方形設計，體積相對較小巧，雖然都重達5.72kg，不過尚可單手拎住周街行。而最大特點係四面都有喇叭單元，可360o全方位發聲，大班朋友圍埋玩全都聽得清楚。</p><p>2SpeakerBoombox</p><p>單元：6吋×2<br>輸出功率：10W+10W<br>端子：3.5mm/6.5mm輸出、USB、Line-in<br>體積：50×10×34cm<br>重量：7.58kg<br>查詢：大昌（22621655）</p></body></html>