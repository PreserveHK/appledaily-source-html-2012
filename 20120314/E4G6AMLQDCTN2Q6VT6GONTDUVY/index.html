<html><header><meta charset="utf-8"><title>蘋機會：人手打磨拋光　精鋼耳筒贏低頻</title></header><body><h1>蘋機會：人手打磨拋光　精鋼耳筒贏低頻</h1><p>日本311災難剛好一年，房屋破壞了，但日本嘅精湛工藝並無絲毫動搖！將於4月推出嘅MURAMASAVIII耳筒，叫價達五萬元，矜貴處在於人手打磨同裝嵌嘅精鋼音箱，加埋二路單元設計，動態與低頻都提升咗，耳筒一樣有發燒級嘅音色。<br><br>記者：陳國輝　<br>攝影：黃子偉</p><p>恍如金屬藝術品</p><p>坦白講，現場試用MURAMASAVIII，真係好似戴咗兩嚿鐵上頭咁，重到無可能拎出街。但其實佢並非為Outdoor音樂發燒友而設，你只需安坐家中，放鬆身體並躺卧於沙發上，便會自然地投入到MURAMASAVIII音樂世界，根本毋須刻意換上輕巧物料嚟方便大家拎出街。<br>新耳筒最大特點，係機箱物料採用高抗蝕性嘅精鋼，好處除咗具備自然聲音特質，更因增強聲音反射以及減低微量諧震，從而令音色更立體、更原汁原味。此外，再加上經多重人工修飾嘅精鋼部件，包括磨滑、切削及拋光等，精湛程度恍如日本武士刀工藝，擺在家中，已經係一件漂亮藝術品。<br>大費周章用上精鋼，並非只為外觀，MURAMASAVIII獨特音色亦同呢種物料相互配合。精鋼製固定單元嘅套環，能令音色節奏更輕快、低頻更厚實；而呈半球體嘅精鋼製底板，更將FinalAudio專利嘅平衡空氣流動結構（BAM）概念，融入耳筒，進一步提升低頻和動態表現，令音色更立體。</p><p>FinalAudioMURAMASAVIII</p><p>單元：8mm高音×40mm全頻動圈單元<br>靈敏度：108dBSPL<br>阻抗：16Ω<br>耳機線：1.5m<br>重量：850g<br>配件：金屬耳機架<br>查詢：aura（23756770）</p><p>發燒級耳仔享受</p><p>店舖內尚有多款款待耳仔享受嘅發燒級設備，大部份叫價都萬萬聲，真係唔買都埋嚟睇吓，當開眼界見識吓真正Hi-End產品都好。</p><p>限量鉑金耳筒</p><p>採用貴金屬鉑金做物料，在德國以人手作磨沙處理，更以斑馬木製成耳機架，並於耳罩內側及頭墊部份採用埃塞俄比亞羊皮，加埋S-LogicPlus原音臨場技術，提升音色嘅距離和方向感。</p><p>添氣孔減諧震</p><p>來自瑞典嘅nocsNS700，外觀較低調，但用料一樣講究。配備金屬製Bullst-shap導管式耳機機箱，後面再加入氣孔以減低諧震造成嘅干擾；另外佢仲可接駁AndroidPhone及iPhone手機，變身為免提，方便拎出街。</p><p>柔和膽機耳擴</p><p>追求發燒級音色，最好喺屋企加個專業耳擴。呢款WooAudioWA22由美國製造，巧妙地融入原子粒膽機元素，配置一支5AR4、兩支6SN7以及兩支6AS7，聽人聲特別柔和，好適合鍾意聽慢歌同古典音樂嘅發燒友。</p></body></html>