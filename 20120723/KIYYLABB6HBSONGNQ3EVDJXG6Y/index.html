<html><header><meta charset="utf-8"><title>馮仁昭四圍超：谷祖琳早產誕小龍女 - 馮仁昭</title></header><body><h1>馮仁昭四圍超：谷祖琳早產誕小龍女 - 馮仁昭</h1><p>恭喜恭喜！恭喜34歲嘅谷祖琳榮升媽咪，馮仁昭收到風佢喺上星期四（19日）生咗個女，母女平安，仲啱啱喺噚日出埋院。原本小谷嘅預產期係8月，突然喺7月就生咗，都算係早產。</p><p>茜利妹製造誤會</p><p>小谷好友DJ茜利妹噚日喺facebook上載咗張BB相，一度令人以為就係小谷個女，引起一陣哄動，後來馮仁昭打電話問小谷姑媽、著名電影製作人谷薇麗，佢話嗰個唔係小谷個女，但證實小谷喺上星期生咗：「小谷母女平安，其他嘢就留番佢自己講啦。」<br>小谷前年同拍拖一年嘅大學同學劉穎恆（Andrew）結婚，原本諗住二人世界玩多陣，點知冇幾耐就大肚，話咁快小龍女出埋世，老公家族做高級消費品生意，小谷自己嘅甜品店做得又唔錯，家有埋個女，佢嘅少奶奶生活可謂圓滿到極，小谷之前仲話過好期待生多個。話時話，噚日黃昏時掛八號波，小谷母女冇驚冇險出咗院，一家人真係幾好福氣。</p></body></html>