<html><header><meta charset="utf-8"><title>蘋機會：陳冠希回歸行蠱惑　收你皮!</title></header><body><h1>蘋機會：陳冠希回歸行蠱惑　收你皮!</h1><p>估唔到快將推出的《SleepingDogs》都抄《無間道》橋，講卧底探員沈偉，如何混入黑幫偵查。遊戲以香港作舞台，充斥大量廣東話同粗口，最過癮係扮過少年劉健明嘅陳冠希，客串聲演蠱惑仔Jackie，聽番久違嘅聲音，真係有股莫名親切感。<br><br>記者：許福合<br>攝影：陳盛臣<br>模特兒：Mandy@PureModels</p><p>鬼佬講廣東粗口</p><p>這款《SleepingDogs》八月才推出，因玩法極似《GTA》，加上以香港做背景，故試玩版剛曝光已吸引唔少香港機迷。最近更公佈由陳冠希聲演JackieMa一角，加上亞洲演員胡凱麗、荷李活的劉玉玲、TomWilkinson及EmmaStone等，配音陣容絕對重量級！遊戲雖以英文進行，不過故事發生在香港，所以角色間中會爆幾句廣東話，甚至粗口，甚麼「趕住投胎呀？」、「X你！」、「收你皮！」等滿場飛，唔知以為LMF同黃秋生走入咗隻Game度。稍彈一下係略嫌陳冠希以外嘅廣東話配音唔夠地道，一聽就知係鬼佬學講廣東話，而且字幕以英文顯示，角色講廣東話甚至粗口都會轉為英文，最常見是「Fxxking」，呢啲繙譯當然無晒廣東話粗口神髓啦！</p><p>血漿大平賣</p><p>遊戲內角色大多佈滿紋身，龍哥虎哥的生活自然不平凡，除咗大街同人開片外，隨住任務進行，更要經常打交解決問題，由赤手空拳到動刀動槍，打到血濺都係小意思，最變態係可利用身邊環境作兇器，好似推人落巨型抽氣扇葉、高溫火爐等，非常暴力血腥，難怪被定為18禁，《GTA》都要行埋一便！<br>既然故事在港發生，熟悉街景梗唔少得，最常見係砵蘭街一帶的舊樓等場景，加埋街邊中文招牌，港人玩真係好有Feel。除街頭毆鬥，仲有好多唔同玩法，好似非法賽車、鬥雞賭錢、唱K放鬆吓，玩法仲雜過日本黑幫Game《人中之龍》，值得期待。</p><p>《SleepingDogs》</p><p>機種：PS3、Xbox360<br>類型：動作冒險<br>人數：1人<br>推出：8月14日<br>售價：$388</p></body></html>