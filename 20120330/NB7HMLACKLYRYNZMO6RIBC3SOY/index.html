<html><header><meta charset="utf-8"><title>錢搵錢：土狼當道　英狼當殃 - 蘋果波神</title></header><body><h1>錢搵錢：土狼當道　英狼當殃 - 蘋果波神</h1><p>土狼殺到，有權威評論指香港將逐步去英化，是好是壞，你我也在見證，不如先睇香港地產巨賈家族內訌仲過癮。英超鬥爭近廿年，季季燦爛，尤其到季尾，上下游球隊個個咬緊牙關，博彩重心近排變易捉。彼邦的「狼」，今季卻特弱，走了首領，亂晒陣腳；今聯賽殘陣迎戰士氣正處高位嘅保頓仍成熱門，護級大戰，當捧下盤兼冷W。<br>小圈子選舉無法百花齊放，但小弟也盡了綿力，成22萬多「全民投票日」嘅一分子，還望5年後，大家也有權選特首；英超，幸得本地收費電視以十數億元爭奪轉播權，播波也百花齊放不惜工本，累得年年業績大紅。像今晚全部7場波開10點，球迷可任意扭台選擇；講睇波，當不會錯過贏到唔識停嘅阿仙奴，作客昆士柏流浪繼續擺全攻型，但講投注心水，必選有分頭嘅保頓作客殘狼受讓下盤固然穩，客W有2.88倍嫌偏熱也要一試。<br>用體力加戰意推敲季尾波，近來成績不俗；狼隊踢走名領隊麥卡菲，只由副手頂檔後戰績更劣，近4戰全敗入1球失14球，傷兵成籮，最慘中場冇咗奧哈拉同史堤夫亨特後，打開兩截，愛爾蘭射手奇雲杜里啞火，整月冇進賬，來季呢隻包尾狼應該英冠見。<br>對手保頓現績好不了多少，排尾4只較狼隊多4分及踢少一場；不過自中場梅姆巴逃出鬼門關，看到場上士氣更盛。班波今季作客只有贏及輸，4勝對手包括排名相若嘅昆士柏、韋根及布力般；而且季尾每戰搶3分為目標下，起碼用當fit嘅「阿亮」支援卡斯歷、奇雲戴維斯及尼高治任何一位箭頭，也見保頓今戰有能力締聯賽3連勝。季尾波可以好極端，何妨再追。<br>另一選擇繼續在英冠尋寶，今次選本周重頭大戰雷丁作客韋斯咸，取入球「大」及雷丁客W；韋斯咸上周二果然在息息相關嘅彼德堡身上重拾勝績，但班波老兵多，計體力及近績，唞咗成個禮拜嘅雷丁變得有優勢。2、3哥今戰碰頭若再和，勢難追到榜首修咸頓，反正排第4位起球隊起碼有10分距離，希望兩軍喺下周中無賽事下，今戰放手一博；入球「大」又係冷到震嘅2.1倍，最啱胃口。希望今天心水，能助小弟在3月擂台戰笑到最後。<br>下次見報(31/3)<br>蘋果波神</p><p>今日重心推介</p><p>熱選<br>韋斯咸大(2.1)<br><br>冷選<br>保頓勝(2.88)</p></body></html>