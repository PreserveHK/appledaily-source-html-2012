<html><header><meta charset="utf-8"><title>大陸通行正：南澳食海鮮　海膽月餅做手信</title></header><body><h1>大陸通行正：南澳食海鮮　海膽月餅做手信</h1><p>喺香港食海鮮，唔係自家養殖就係外國來貨，深圳「南天閣餐廳」就唔同，九成海鮮都喺未受污染嘅南澳水域活捉，野生貨一定鮮上加鮮。老闆好點子，仲推出埋獨一無二海膽月餅，中秋快到，有無興趣買番盒試試？文、攝：中行線</p><p>南澳，一個未受污染嘅水域，水質清澈出產海鮮好豐富，「南天閣餐廳」打正旗號以海鮮做主打，每日都向漁民攞貨，唔靚唔要。即係話，你筷子夾緊嗰塊石斑，你拆緊肉嗰隻大頭螺，分分鐘幾粒鐘前仲喺大海自由自在游緊水。魚排養殖貨頂盡叫海魚，野生活捉至真正稱得上係海上鮮吖嘛，係咪？餐廳無金碧輝煌閃到你暈嘅豪裝，勝在乾淨企理，又有多間超大VIP房，大路海鮮酒家格局。門口有魚缸養住每日由南澳活捉返嚟嘅海鮮，鍾意食乜、點煮，開句聲就得嘞。餐廳以海膽菜式最耍家，必試海膽炒米粉，經理話：「呢道係南澳家鄉菜，個個家庭主婦都識整咁滯。」香噴噴，大大碟有足半斤海膽份量，炒得唔油膩，入口勁滑海膽味勁濃，正想添食，經理又話：「留肚試其他嘢喎，嗱，即食海膽更鮮味呀！」</p><p>花膠湯啖啖精華</p><p>剛剛將海膽殼掟埋一邊，又嚟多碟蒜茸蒸大頭螺，比起東風螺，大頭螺明顯更厚肉，肉質爽甜，蒜茸完全吊起鮮味，半打唔夠喉。再來有花蛤炒韭菜，花蛤拆肉，但隻隻炒完縮埋水都起碼有兩吋長，絕非蜆仔充花蛤之流。入口唔韌，配韭菜落鑊快炒，無得彈。鍾意啖啖肉嘅，翡翠斑球就絕對係你杯茶，學經理話齋：「唔使啲乜嘢超群廚藝，只要魚夠新鮮，火喉控制得好，就保證鮮甜夾唔腥。」其他菜式一樣食到舔舔脷，花膠翅骨湯係開業十多年來嘅招牌菜，經理強調話：「用嚟招呼幹部㗎。」花膠味濃又唔算太黏口，每日用翅骨同老雞煲五粒鐘熬好湯底，有Order即加發好嘅花膠再蒸燉，啖啖都係精華。鮑魚燜雞都好正，雞塊無雪味，可揀選九孔鮑或大連鮑，肉嫩無渣，芡汁好鹹鮮，送飯之選。小食推介有日式豬手，凍食，用日式燒汁煮，最後加日本清酒辟走豬嘅腥味，送酒一流。壓軸有全國獨家海膽月餅，聽落有啲匪夷所思，但我試過，無講大話，真係不俗，仲買咗兩盒做手信。</p><p>南天閣餐廳地址：深圳市龍崗區南澳濱海路9號南天閣海域酒店電話：（86）755-8440 0555</p><p>海味街尋寶</p><p>飯後，仲可以逛逛一街之隔嘅南澳街，呢條街專售海味，魔鬼魚乾、各式鹹魚，應有盡有，仲唔係最佳手信？</p></body></html>