<html><header><meta charset="utf-8"><title>香港失蹤 - 左丁山</title></header><body><h1>香港失蹤 - 左丁山</h1><p>九月十四日本欄講及立法會選舉日，投票站內有職員向選民派三張選票，左丁山話係職員搞錯啫。稿件見報後，有朋友打電話嚟講：「未必係職員搞錯，我都見到一個選民領到三張選票。」於是向競選大公關C小姐查詢，C小姐了解情況後回報：「有可能㗎，如果一位選民同時投（甲）直選區域一票，（乙）超級區議會議員一票，（丙）佢同時又係功能組別嘅公司投票代表，例如紡織製衣界，佢又可代公司投一票，即係一共有三票囉。」後來收到好幾位讀者來電郵指出，凡公司選民代表，係可以在投票站攞到三票嘅。中秋節快到了，C小姐既係大公關，收慣而且送慣中秋禮盒及月餅，對左丁山講：「素知你鍾意食月餅，醒你一個貼士，黃双如嘅手造五仁金腿月好好味道，絕無油膉，一百四十九蚊有兩個，你買得起啫，你人在中環，可親自去買。」聽到心都郁，於是呢日吃過午飯就行去大道中陸祐行地庫，點知冇黃双如嘅，去咗邊呀？在大道中行咗一輪，搵唔到，最後都係打電話俾秘書V，佢話：「你真係好少幫襯黃双如，間舖頭搬咗好耐嘞，家喺萬宜大廈停車場出口對面。」秘書V話呢間舖比以前細好多，中環租金昂貴，搵到個橫街舖位已算幸運。瑞信集團董事總經理兼亞洲區首席經濟師陶冬博士在佢嘅財經網站寫食評，驚嘆香港租金太高，香港傳統美食菠蘿油、牛腩麪、奶茶、車仔麪等等店舖都受逼遷，驚呼the real Hong Kong is disappearing。九月十二日在Pato生日宴上，左丁山就坐在陶冬身旁，佢來港居住18年，基本上已經講得掂廣東話，已經係大半個香港人。內地尖子讀書係幾醒嘅，陶冬在北京外語學院修讀日文，去咗美國居然又可以大轉身，在猶他大學攞到經濟學博士學位，而今係大型投資銀行嘅著名經濟師，轉型之成功，唔到你唔服。佢人在馬場，與天真許一樣，根本就唔下注，理得我地係咁「捐錢」吖。陶博士話凡事要靠自己分析，睇真啲事物，唔好咁易聽他人貼士，佢講嘅係股票與經濟大勢。此晚有大國手L在座，佢當日替一位病人做完通波仔手術，病人好心急想出院到馬場拉頭馬，大國手L當然唔批准，病人話俾佢聽是晚一定要買佢隻馬！大國手好心轉述俾我地聽，於是齊齊落注齊齊搣飛呀！</p></body></html>