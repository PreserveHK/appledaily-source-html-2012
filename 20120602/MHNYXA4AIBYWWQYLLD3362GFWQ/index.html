<html><header><meta charset="utf-8"><title>胡諾言、陳琪搭尾班車陀旺財龍B</title></header><body><h1>胡諾言、陳琪搭尾班車<br>陀旺財龍B</h1><p>今年娛圈旺生龍B，星爸媽再沒成孕便沒機趕上尾班車，已有一女的34歲無綫男藝人胡諾言成功上車，太太陳琪已懷孕3個月，預產期在今年底，龍B雖未知性別，但已非常旺爸媽，夫妻檔日前拍廣告賺奶粉錢。</p><p>胡諾言和陳琪已有兩歲多囡囡胡芷苓（Jay），夫妻一直恨再追B，理想目標是生仔湊成好字，經過不設防努力，陳琪近日宣佈懷孕，預產在今年12月，不但趕及龍B尾班車，寶寶出世後又可迎接新年𢭃利是。龍B的財氣更帶挈父母工作不停，近日陳琪更跟老公胡仔獲邀夫妻檔為易提款財務有限公司拍廣告，懷孕3個月的陳琪雖有害喜情況，但為賺奶粉錢要頂硬上。</p><p>狂奔拍廣告</p><p>陳琪和胡仔為配合廣告後期電腦效果製作，導演要求他們拍攝不同角度的走動畫面，對剛懷孕的陳琪來說大感吃力，幸好廣告商非常體諒，令他們「三」口子拍得舒服又放心。陳琪說：「拍攝期間老公好緊張，佢最怕我喺佈景布走動時滑倒，捉到我實一實。」<br>38歲的陳琪怕做高齡產婦，生完囡囡Jay一直努力追仔，記者致電恭賀陳琪年底添寶寶做龍媽，她雀躍說：「多謝，我哋全家都好開心，胡仔猛話BB好腳頭，有咗佢之後，爸爸工作接唔停。」胡仔除了狂銀賺錢養家還要照顧妻女，陳琪說：「頭兩個月唔准我去街巿買餸，就算湊女放學都係佢負責，盡量等我可以休息多啲。」
</p><p>囡囡唱通街</p><p>陳琪為怕BB小器，故懷孕3個月才正式公開，但因怕為擔心囡囡呷醋，所以她早已把即將添弟妹消息告訴囡囡，Jay不但沒呷醋還在幼稚園向同學和老師宣佈她將升呢為人姊，弄得陳琪啼笑皆非說：「Jay好口疏，下次秘密要最後一個知。」安胎期間，陳琪表示如常均衡飲食，問到心急知龍B性別嗎？她說：「仔女都咁開心，Jay係胡仔粒糖，希望呢胎BB多黐我，係我小情人。」<br>採訪：比華利</p></body></html>