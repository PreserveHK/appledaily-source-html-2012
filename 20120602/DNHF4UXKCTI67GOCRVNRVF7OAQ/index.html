<html><header><meta charset="utf-8"><title>宅錄：極泉穴清熱滋陰　點穴治狐</title></header><body><h1>宅錄：極泉穴清熱滋陰　點穴治狐</h1><p>最近小記發現，同人逼地鐵時，俾人逼已經唔係問題，最大問題係好大陣臭味，傳入我鼻窿！夏天到臨，喚醒了好多人身上的「獸性」──臭狐！有註冊皮膚科醫生話，每年一到夏天就有好多有體味男味女求醫，想理直氣壯高舉雙手？原來好難！<br><br>記者：陳家蕊<br>攝影：蔡家輝<br>Model:Benson、Ava@PureModels</p><p>男狐女狐同樣多</p><p>臭狐成因是我們腋下大汗腺發達，分泌的汗中含有較多可讓細菌分解的物質，令細菌生長，長久發酵便產生異味！<br>好多人以為只要洗澡夠乾淨，就唔會有臭狐問題；皮膚專科醫生何家強：「有時候細菌的繁殖，已經深入毛囊，基本的清潔已經幫不上忙，此時就要找專業醫生求助。」其實男女都有機會患臭狐，感覺臭男人較多？原因係女生注意自身健康儀容，患病多數會主動求診！</p><p>針灸治狐臭最得</p><p>好多姊妹認為，做手術切除腋下汗腺是治臭狐的最好方法，但實情係可能令你的汗，走到其他地方分泌。較新方法是肉毒桿菌素注射，但效果只能維持九個月至一年，每次由四千元起，都咪話唔肉赤！註冊中醫師彭明慧就教路，大家不妨試吓自己按壓一下位於腋下正中凹陷位的極泉穴，因為中醫角度臭狐與心同汗有關，而極泉穴正正屬於手少陰心經，如果每天按兩次，每次三至五分鐘，有清熱滋陰作用，從而解決汗大問題！當然較嚴重者，都要找醫師對症下藥。</p><p>止汗劑　最怕敏感</p><p>好多姐妹都話怕用止汗劑，傳聞可令腋下產生黑色素！何醫生指出，除非止汗劑令你產生敏感，這才會產生黑色素，致敏感原因每人不盡相同，可能是香料，又或者是清凉化學物；只要不造成敏感，絕對可以放心使用！想減少細菌滋生，不妨穿着透氣的底衫背心，好似Patagonia用上環保回收物料所製造的透氣背心及汗衣，就更加有防菌效果，啱晒戶外工作男士！</p><p>a.Patagonia（31882400）<br>b.Watsons（26088383）</p><p>臭狐謬誤<br>1.擦薑治臭狐？</p><p>坊間有說，生薑塗於腋下可殺滅臭狐！何醫生指生薑的確可以殺菌，但功效不大，如果日日塗，更有可能患皮膚敏感。</p><p>2.味濃食物易惹狐？</p><p>亦有說，濃烈食物如蒜、韭菜、辣椒等，會令人有臭狐：「臭狐與食物無直接關係，可能食辣會令人出汗較多，令細菌增生。」</p><p>3.香水蓋臭狐？</p><p>好多人都喜用濃烈香水蓋過臭狐！實情係搭上濃香水，只會產生更怪異的味道！</p></body></html>