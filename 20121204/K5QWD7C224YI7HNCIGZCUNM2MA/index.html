<html><header><meta charset="utf-8"><title>蘋機會：四核Nexus辣跑　水貨炒貴七成</title></header><body><h1>蘋機會：四核Nexus辣跑　水貨炒貴七成</h1><p>四核處理器嘅Nexus 4！未聞行機消息，水貨佬已食盡甜頭，皆因美版16GB齋機都係349美元（約$2,700），但嚟到香港即時升價70%，仲係缺貨嗰隻。無他！Sales話，四千幾蚊先係四核機嘅「正常價」。<br>記者：陳國輝　攝影：伍慶泉<br><br>模特兒：Fiona@Zmodel.com</p><p>16GB盲搶　8GB無人要</p><p>所謂最強手機硬件，現時「通識」係2GB RAM搭四核處理器，運作快如辣跑！例如行貨Note II、日韓版GSIII、國產MEIZU MX2等，為數極少！由於規格咁堅，賣街索價四至六千蚊亦唔出奇；但奇就奇在，由LG代工嘅Nexus 4竟低於「市價」一大截發售，僅$2,700，太脫離現實囉！據講，美國AT &amp; T正式開賣當日，無論係8GB（299美金）抑或16GB（349美金），均全城斷貨；而後來發售嘅歐洲地區，價位亦平到無朋友，唔怪得傳聞指Play Store在首賣日，搞到冧Server！<br></p><p>香港搶貨問題亦明顯嚴重！三禾電氣店長Simon：「貨源緊張令美版Nexus 4炒高$4,680，比正價高70%；但盲搶情況只限16GB版！此機另有8GB版本，容量細之餘，加上不設記憶卡槽，擴展性不足，基本上無人要；現時8GB售$3,680，不嫌棄以上問題，諗得過！」</p><p>Android 4.2搶先試玩</p><p>炒至四千幾照賣斷貨！除咗用中文介面，方便本港用家，更重要係Nexus 4還內置最新Android 4.2 Jelly Bean：「Google每次出Nexus，系統必定係最新，其他機起碼要等兩、三個月先有！」即場試玩，新系統解鎖畫面唔同晒，快速設定功能頁也重新設計過，用落幾方便；至於目錄頁、設定頁等變化唔大，整體只是少改動。</p><p>同場加映：$800平掃Nexus 7？</p><p>認識Nexus都知佢以平、靚、正取勝！新機Nexus 4之外，近日外國網站也爆出Google打算推出廉價版Nexus 7，售價僅99美金（約$775）！傳聞話，呢部名為ME172V的裝置，出自華碩之手，配備4.1.1系統、7吋芒8GB內存記憶，還加入Nexus 7沒有的記憶卡槽；畢竟傳聞歸傳聞，究竟幾時會公佈，真係無人知囉！</p><p>Nexus 4 
Profile</p><p>系統：Android 4.2<br>處理器：Qualcomm Snapdragon S4 Pro CPU<br>記憶體：2GB RAM<br>制式：WCDMA/GSM四頻<br>屏幕：4.7吋IPS<br>體積：133.9×68.7×9.1mm<br>重量：139g</p></body></html>