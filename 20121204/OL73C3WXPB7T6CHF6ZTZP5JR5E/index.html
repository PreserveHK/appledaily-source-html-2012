<html><header><meta charset="utf-8"><title>卿卿回港拍戲　老公秘陪</title></header><body><h1>卿卿回港拍戲　老公秘陪</h1><p>【紅磡→尖沙嘴】淡出娛圈16年嘅葉玉卿，上星期返香港拍賀歲片《我愛HK2013恭囍發財》，本來卿卿話今次自己一個返港，但前晚記者竟然見到佢老公胡兆明出現。前晚近7點，卿卿離開入住嘅紅磡酒店後行去對面爐端燒開餐，食到夜晚9點走人，佢邊行邊講電話：「我埋咗單㗎啦，出邊有記者，我轉頭先打畀你。」跟住返上酒店。冇幾耐胡兆明離開餐廳，問佢係咪專程陪卿卿？佢好怕醜咁耷低頭，然後一支箭返酒店。</p><p>爆囡囡狂喊</p><p>卿卿噚日凌晨12點幾喺尖沙嘴首次為賀歲片開工，同場仲有江欣燕同王祖藍等。由於落毛毛雨，工作人員幫佢撐起帳篷，真係服侍周到。卿卿話：「以為玩吓，點知新聞出咗開始緊張，都想自己有啲戲、有啲表現。」會唔會傾新劇本？佢話：「可能，要等我試吓時間配唔配合到，試吓擺低仔女得唔得先，今次一落機已經收到個女嘅片，佢歇斯底里喊30秒，我心都裂埋。」<br>採訪：羅德光<br>攝影：朱志聰、陳俊強</p></body></html>