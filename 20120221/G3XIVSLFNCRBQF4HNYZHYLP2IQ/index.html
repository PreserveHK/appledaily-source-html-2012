<html><header><meta charset="utf-8"><title>私駕路：全景天幕安樂窩　闔家愛</title></header><body><h1>私駕路：全景天幕安樂窩　闔家愛</h1><p>今期潮流興講腰骨、膊頭，我認為無論做公職定係做男人兩者都缺一不可，唔係點可以建造一個好開心、好溫暖嘅安樂窩，畀我太太同細路哥？唔使挖地洞，標致5008車櫳雖然無二千幾呎，但坐滿七人唔覺逼，仲有全景天幕望藍天，唐唐不妨考慮吓。<br><br>記者：李鑒泉<br>攝影：潘志恆<br>Model：DebbieLo@PureModels</p><p>七座平地台空間見使</p><p>身為住家男，每朝起身接老婆仔女返工返學是指定動作，有時仲要搵埋外父外母飲早茶先返工開會，買車當然以七座位優先，但坊間不少七人車設計保守，隨時予人職業司機的錯覺，所以標致5008從第一眼就已深深吸引我。標致秉承法國人的造車美學，長車頭造型配合飛鏢形頭燈夠搶鏡，兩層式進氣欄柵亦為5008添加幾分跑味，另外，前傾式A柱設計，感覺又似房車多於七人車，而且一啲「娘」味都無。<br>儘管如此，七人車始終要有番咁上下空間，先可以成為安樂窩，因此5008的4,529×1,837×1,644mm車身大小，絕對能滿足一家大細的種種要求。全車採用5+2的座位佈局，因車身較高，即使坐在尾排亦不覺擠逼。尾排及中排座椅更可翻平完全收入平地台之中，不像其他對手左右翻起，而且只要一拉索帶就完成收合，老婆都話easyjob！而騰出來的空間，唔只行李箱甚至連幾部單車都放得落，最啱我夜晚一個人去鹿頸鍊車，唔使吓吓飲紅酒咁悶。</p><p>補妝小几，太太最Like</p><p>講到全家最like的，莫過於那幅從車頭伸延到車尾的全景天幕，在芸芸對手中絕無僅有！無論乘客坐前、中、後排都可享受藍天！若嫌陽光太猛，在中控台一按，即可打開太陽簾，私隱度十足。此外，細心位如前排座椅後設茶几作餐桌或梳妝台之用，就最啱我太太同個女。中控台設計簡潔，但就包括藍芽通話、音響等功能，駕駛席旁有卡槽擺放八達通卡及零錢，無論過隧道或泊停車場亦同樣方便。<br>外表睇得，背後也要真材實料。標致一副1.6公升高壓渦輪增壓引擎，輸出的156匹馬力，足以輕鬆推動1,460公斤重的車身，240Nm扭力更早從1,400rpm供應前輪，那台六前速Tiptronic波箱反應略見保守，幸有+/-波配合，讓起步、出彎時波箱更敏捷。行車時可按鍵升起擋風玻璃及軚環間的透明面板，可投射顯示時速等資料，駕駛時便加倍專心。這個住家男為家遮風擋雨，定價仲要30萬元唔使，仲唔係城中筍盤？</p><p>Peugeot5008CompactMPV</p><p>引擎：1,598cc直四渦輪增壓<br>馬力：156hp/5,800rpm<br>扭力：240Nm/1,400-3,500rpm<br>傳動：六前速Tiptronic自動波配+/-，前輪驅動<br>售價：$298,800<br>查詢：28344233（AutoFrance`HongKongLtd）</p></body></html>