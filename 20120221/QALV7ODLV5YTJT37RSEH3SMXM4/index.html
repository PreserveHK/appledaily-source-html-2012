<html><header><meta charset="utf-8"><title>七年冇真相　忍無可忍張崇德長子死忌大控訴</title></header><body><h1>七年冇真相　忍無可忍<br>張崇德長子死忌大控訴</h1><p>張崇德與劉美娟的長子天藍05年出生一日疑因院方疏忽照顧死亡，多年來夫婦向醫委會申訴，但至昨天長子逝世7年仍苦無結果，張崇德惟有在微博吐鬱求助。他並謂次子出世時因院方人手不足疏忽照顧而在ICU留醫，希望港府能正視雙非孕婦問題。</p><p>劉美娟05年2月18日在聖德肋撒醫院為丈夫張崇德誕下長子天藍，豈料天藍出世一日便夭折，令夫婦二人大受打擊。為幫兒子討回公道，劉美娟和張崇德08年入禀高院控告院方及相關醫生在分娩過程中疏忽造成意外，結果09年雙方協議庭外和解，張崇德夫婦獲得賠償。</p><p>怕有更多受害者</p><p>不過，張崇德夫婦最大心願是希望討回公道，盼醫務委員會對失誤醫務人員作出處分，奈何過去7年醫委會一味拖字訣，令張崇德忍不住在昨日兒子逝世7周年的日子在微博吐鬱求助。他說：「7年前的今日，我的兒子『天藍』離開了這個世界。我用了整整7年時間向醫務委員會作出申訴，但到了今天卻仍未得到他們的調查結果及報告。有傳媒朋友可以幫忙嗎？有誰可以幫忙？也請各位幫忙轉發，讓更多人知道他們是如何處理申訴的！謝謝！」<br>記者昨日致電張崇德，他無奈地說：「件事一發生，我哋已經去信醫務委員會，開頭話會睇一睇個case，跟住就話調查緊，之後話搵嗰兩個醫生了解吓，一路係咁拖拖拖！每一次都要延遲，7年係太過份！香港係自己長大地方，居然醫療係咁樣，好無助！我目的係希望如果真係醫療問題，應該有班專家去監管，睇吓呢啲醫生有冇嘢要處理，等唔使再有受害者，家拖吓拖吓好古怪！如果個醫生有問題，佢仲繼續行醫7年，咁係好危險！作為市民，有乜可以保障我哋生命？作為納稅人，政府係咪有啲嘢要維持住，包括醫療？」</p><p>次子凍到肺有事</p><p>對於近日內地孕婦湧到香港生仔，導致香港醫療人手不足，張崇德表示自己亦曾受有關問題影響：「我第二個仔同細女出世都遇過呢啲問題。第二個仔出世時醫院因為唔夠人手，好多內地產婦，我個仔出世後等沖涼等咗9個字，原來佢哋擺咗佢喺手術室張枱度冇人理，凍到個肺有事，住咗ICU九日。當時個護士長同我哋講：『唔好意思，因為唔夠人手，隔籬個孕婦啱啱生，我哋走咗過去。』當時我哋冇追究，諗住個BB冇事就算。你哋又收錢，但又提供唔到一個合乎標準嘅服務，呢個問題就係冇人正視，一路繼續出現問題。」<br>採訪：戴彩煥</p></body></html>