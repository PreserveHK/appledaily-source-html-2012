<html><header><meta charset="utf-8"><title>蘋機會：平板平爆煲劇　兩隻大牛有找</title></header><body><h1>蘋機會：平板平爆煲劇　兩隻大牛有找</h1><p>信奉名牌，自然要付出金錢代價，不過，腦場其實搵到不少平靚筍貨，好似SPEED新款平板MB-Z4，就殺價至$980！採用7吋機型，行Android3.2，上Market下載Apps、睇Flash影片通通有齊，阿姐師奶買部返屋企，煮緊飯、洗緊衫一樣可以照煲《OnCall36小時》！<br><br>記者：許福合<br>攝影：伍慶泉<br>Model：ChelseaMan@PureModels</p><p>足夠應付日常所需</p><p>網上盛傳蘋果下個月推新iPad，甚至吹風話會有7吋機型，流定堅未能確定，不過呢部「參考」iPhone4機身的SPEEDMB-Z4，話唔定可讓用家預先感受一下！雖然唔係iOS而係Google嘅Android3.2，亦無大廠機咁加上自家軟件或UI，但勝在原汁原味，而且基本Google自家服務一個都無遺漏，好似Gmail、Market下載Apps等，其實已經好夠用。<br>與同樣7吋屏幕行Android3.2的SamsungGALAXYTab7.0Plus比較，售價平了近三千，雖則硬件上SPEEDMB-Z4實在難以相比，但一般操作介面同反應，都在可以接受範圍內，用落算有驚喜，最重要係一千蚊有找，師奶買嚟上網追劇、格價、學煮餸，In到爆啦。</p><p>輕薄煲劇</p><p>7吋屏幕雖然唔及iPad咁大，不過考慮到輕身方便，唔少用家都會偏向7吋機型，而MB-Z4在酷似iPhone4銀邊的機身，厚度只有10mm，重量亦只不過344g，機身仲有埋microSD卡槽，可以放晒錄低嘅電視劇慢慢睇。好似最近勁追嘅《OnCall36小時》，單手拎住睇成粒鐘都唔攰，機身細細，女士們放入手袋又方便，便攜性都贏埋。MB-Z4雖只有Wi-Fi上網，但亦有變通玩法，可經USB介面接駁3G手指上網，搵唔到Wi-Fi熱點都仲有計！順帶一提，Android3.2仍然支援流動版Flash播放器，可以直接播放網頁中的Flash影片，用嚟睇《蘋果動新聞》，順暢度毫不輸蝕幾千蚊嘅名牌機。</p><p>SPEEDMB-Z4</p><p>系統：Android3.2<br>處理器：三星ARMCortex-A81GHz<br>屏幕：7吋TFT（800×480）<br>儲存：4GB<br>記憶卡：microSD<br>鏡頭：30萬像素<br>售價：$980<br>查詢：SPEED（29581113）</p></body></html>