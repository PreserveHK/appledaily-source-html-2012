<html><header><meta charset="utf-8"><title>中門大開：折騰 - 添馬男</title></header><body><h1>中門大開：折騰 - 添馬男</h1><p>振英組班，消息滿天飛，一時又話林煥光做副政務司，講到似層層，但WK做平機會咁Happy，隨時可以做塘邊鶴，批評朝政，又唔使孭上政治責任，點解要再向虎山行。佢一心向佛，相信政治上已無雄心壯志。</p><p>CY林鄭配　浮躁有餘</p><p>仲有家吹出之三司，如果由振英搭配林鄭、袁國強，除鬍鬚曾外，三人組合勇猛浮躁有餘，謀略穩健不足。袁國強上周見佢回應傳媒，歡喜之情溢於言表，講得太多，不能與潛藏之黃仁龍相比，兩人豈止差一班波。黃仁龍近幾年低調應付大量司法挑戰，多次勝出亦不公開認叻，乃政治智慧甚高之人，下一手要多學習。</p><p>急於改革　社會添壓</p><p>至於林鄭愛民望，在曾班子內得煲呔全力支持，才得享高民望，但從處理新界僭建表現，一味顧住好打得形象，不似做事周全、有宏觀大局視野之人。做第二把手，將會是羅范一族，揸住改革大旗死來死去，直至社會折騰到頂唔順為止。當上CS要硬食不受歡迎的政治任務，一如林D9當年硬推替補機制灰頭土面，一個重視個人民望之人，會點樣處理呢類政治之惡呢？只怕下一任政制事務局長必做替罪羔羊，想邊個死就派佢去做。至於振英本人低民望上台，自然急於求成，滿足求變要求，也向中央證明自己係有能力之人，再加上大有為政綱，下屆政府必定頭兩年大豎改革方旗，加上勇字當頭的領導層，社會將折騰不已。<br>當振英頻頻出招，急於求成，將會成為他軟肋，亦即罩門死穴。單從急於七一前完成改組，已見端倪。最後真正被折騰的，相信就是他本人。<br>添馬男</p></body></html>