<html><header><meta charset="utf-8"><title>古樹將倒 - 左丁山</title></header><body><h1>古樹將倒 - 左丁山</h1><p>七月三十一日本欄講「康文署樹木辦識啲乜」，引述樹木專家李賢祉博士講，栢麗大道恐怕會變成禿頭大道，言猶在耳，八月八日樹木辦派人斬除一棵一百五十年咁老嘅細葉榕（古樹十一號），藉口係長期受真菌侵蝕，出現倒塌傷人危機。但中大生命科學學院副教授趙紹惠指出：十號風球之後，佢在前一個星期五（八月三日）曾到栢麗大道視察大樹（十一號）長出新花，樹木仍有生命力，頂得住十號風球，根本毋須咁快斬除，而樹木辦之樹木專家小組使用大錘敲打樹幹作檢樹係錯嘅，因大錘易傷樹身，應該用小錘，同樣可以檢查。<br>樹木辦對趙教授之言，能否有反應呢？唔係又試側側膊，當聽唔見呀嗎？<br>斬樹之後，長春社發表報告指九棵九七年市政局選出嘅「樹王」，現在只有三棵保持良好狀態，其餘六棵染有病毒，九龍公園與栢麗大道之三棵「死樹」，皆與褐根病有關。政府康文署與樹木辦疏於管理古老大樹，又唔肯吸收台灣醫治褐根病嘅方法，如果他日栢麗大道大樹俾樹木辦逐棵砍掉，九龍區彌敦道之百年勝景，勢將蕩然無存，你話心唔心痛？<br>一位老同學睇過七月三十一日本欄，深有同感，佢在八月十三日睇完報紙報道九龍樹王行將不保嘅新聞後，特別來電告知：「喂，我有台灣老友通知，台灣對處理、醫治有病大樹，甚有經驗，九龍志蓮淨苑啲樹就曾經搵台灣專家護理過，現時情況良好。老友話八月二十四日台灣有樹木褐根病研討會，特區政府樹木辦，康文署啲阿頭，如果有擔當嘅，就應該派人去台灣參加研討會，順便向當地專家學習一啲實際醫褐根病技術啦！」唉，唔知有無量度呢？台灣仍然注重農林業，香港就素來無農業，在治理樹木方面，香港係應該落後啲嘅，向人家學習好啱波路，譬如講到金融發展，台灣係要向香港學習嘅啫！但不知何故，本港官員好怕與台灣官員交流接觸，回歸前港英有政治顧慮，現已回歸十五年，台灣與大陸合作出版《兩岸常用詞典》咯，港官唔駛咁怕去台灣呀嗎！</p></body></html>