<html><header><meta charset="utf-8"><title>添置舊物話當年　電腦遊戲練記憶雙管齊下減慢腦退化</title></header><body><h1>添置舊物話當年　電腦遊戲練記憶<br>雙管齊下減慢腦退化</h1><p>「年紀大等於無記性？」、「係咪患咗腦退化症？」、「腦退化症冇藥可醫嗎？」長者心裏有無數問號，卻不敢宣之於口。香港每10名65歲以上長者，便有一人患上腦退化症，有研究更預測，2036年患者將增至28萬人，情況嚴峻不容忽視。香港基督教服務處華康宿舍推行「『退』不憂．齊心伴您行」計劃，為安老院院友解開心結，並促進體健的老友記與腦退化者共融。<br>記者：談建輝</p><p>位於香港仔的華康宿舍共有40多名院友，平均年逾70歲，最年長為98歲，院舍評估發現近半院友患有不同程度的腦退化症，當中有部份病情嚴重。該院程序幹事鄭姑娘稱：「較常見係腦退化院友話自己唔見咗嘢，其實好可能只係唔記得擺咗喺邊，有啲院友會覺得佢哋好麻煩。」她指，體健長者與腦退化患者同住，相處易生誤解，甚至帶來不必要的衝突。<br>該院發覺不少老友記對腦退化症一知半解，以為年紀大必然無記性，腦退化「無得救」，其實只要經過適當訓練，無記性或腦退化程度都可改善及減慢，當迷團解開，院友自然活得輕鬆開心。<br>今年5月中，院舍推出「『退』不憂．齊心伴您行」計劃，安排職業治療師舉辦講座介紹腦退化症，並開辦三個小組，其中「齊齊動手造」工程，在院內設置一個懷舊閣，與院友一起時光倒流緬懷舊事。</p><p>「認識多咗　冇咁擔心」</p><p>職業治療師尹文亮表示：「老人家有一個特點，就係好易忘記新事物，但係對好耐之前發生嘅事就記得好清楚。懷舊閣嘅物件，會勾起佢哋好多回憶，透過小組分享活動，院友可以主動講番往事。」懷舊物品包羅萬有，包括火水爐、通勝、藤籃、婚嫁用品服飾、洗衫板、魚蝦蟹骰子和西瓜膠波等。全靠一班院友提供意見，協助搜購物品。他續說：「齊齊話當年小組，安排院友坐埋一齊細訴當年往事，過程中鼓勵不斷回憶，對腦部其實幫助好大，佢哋個個都好開心。」<br>除緬懷過去，還加入新科技，院舍買了一台輕觸式平板電腦，讓院友可玩遊戲防止腦退化，「電腦下載咗好多生活化嘅遊戲，院友可以一邊玩、一邊訓練記憶，同時練習手腦協調同專注力」。<br>院友紅婆婆（93歲）所患的腦退化程度屬輕微，但她自覺無記性情況不斷增加，「我成日唔見鎖匙，曾經放咗入衫袋，件衫又放咗入洗衣機洗」。參加活動後，她笑說：「我對腦退化症認識多咗，家冇咁擔心囉！」一眾老友記同聲感謝蘋果日報慈善基金撥款1.4萬元推行上述活動。<br>「社福機構專戶」捐款編號：S0006<br>網上捐款： http://charity.appledaily.com.hk/donate <br><br>蘋果日報慈善基金<br>電話：29908688<br>傳真：37112468<br>電郵：mailto:charity@adfund.org.hk<br>網址： http://charity.appledaily.com.hk <br><br>蘋果基金收捐款戶口<br>恒生銀行：368-006565-001<br>中國銀行：012-898-00067655<br>滙豐銀行：580-198836-001<br>渣打銀行：447-0-667059-3<br><br>蘋果日報慈善基金乃根據《稅務條例》第88條獲豁免繳稅的慈善機構</p></body></html>