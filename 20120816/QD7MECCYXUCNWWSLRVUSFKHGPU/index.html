<html><header><meta charset="utf-8"><title>單挑馮德倫　洗頭出火花老蘭劉愷威當街媾舒淇</title></header><body><h1>單挑馮德倫　洗頭出火花<br>老蘭劉愷威當街媾舒淇</h1><p>【中環擺花街】<br>舒淇與馮德倫的戀情隨着上月初同遊東京而浮面，及後更傳馮德倫此行求婚成功，雖然至今仍未見真正喜事近，但相信二人關係已達打風都打唔甩階段。其實舒淇即使名花有主，依然是男士們心中的女神，前日她光顧髮型屋後，獲貌似劉愷威的靚仔初級髮型師殷勤接待，在街頭被狂媾的舒淇亦對靚仔相當受落，貫徹她鍾情靚仔的特性。</p><p>現年36歲的舒淇早前與舊愛馮德倫翻撻成功，還於上月初同遊東京，之後就傳出馮德倫在東京求婚成功，兩位當事人未加否認，舒淇更戲言婚期於8月8日在馬爾代夫舉行，事實上馮德倫本月9日38歲生日時，舒淇在微博公然以Dear稱呼男友，二人的戀情變得不再低調。但名花有主的舒淇前日下午4時許，在中環擺花街的HairCulture整完頭髮離開，為免容易被人認出，她甫落樓即戴上cap帽，身旁則有一位貌似劉愷威的高大靚仔陪伴，其間二人有傾有講。</p><p>陪伴等車表情多</p><p>據知，這位靚仔是髮型屋老闆Sev的助手Alfred，是初級髮型師，Alfred貌似劉愷威，外形亦與張國榮生前助手Kenneth相似，堪稱老蘭劉愷威。台型十足的Alfred不但在髮型屋內細心為舒淇洗頭、吹髮，還有紳士風度地陪她落樓等車。<br>雖然舒淇素顏示人，但這位男士心中的女神依然魅力十足，Alfred對着女神也忍不住狂撩她傾偈，而向來對靚仔特別鍾情的舒淇，對住Alfred亦表情多多，表現相當受落，未幾當舒淇發現有記者拍攝，便輕聲問Alfred：「對面係咪影緊我哋呀？」Alfred隨即瞄向對面，見到鏡頭後，即跟舒淇說：「係呀，應該係。」舒淇聞言俏皮地小跳一下，然後發嬌嗔說：「死啦！佢會唔會寫我哋㗎？」Alfred儍笑說：「應該唔會啩！」其間二人懶理有記者拍攝，繼續吹水吹足10分鐘，直至舒淇的座駕抵達，Alfred目送女神上車離去，他才返回髮型屋繼續工作。</p><p>情侶米奇掛背囊</p><p>舒淇除了篤信白龍王外，近年也迷上玩水晶，早前她搬到南灣新居，露台就擺了水晶陣，祈求健康、事業、愛情各方面如意，而她的左手也經常戴着幾條水晶鏈催旺人緣及愛情，果然即時應驗，令Alfred殷勤侍候。另外，舒淇上月與馮德倫同遊東京時買了一對米奇、米妮公仔做紀念，前日舒淇的背囊亦掛着其中一隻米奇，相信情侶公仔的另一半米妮，應該交到男友手中保管了。　<br>採訪、攝影：彭琮然</p><p>小八卦：戴水晶催姻緣</p><p>舒淇和普通女孩一樣，都愛佩戴水晶飾物，前日她在左手戴上三條分別是白水晶、紫水晶和紅色水晶鏈，其實不同顏色的晶石有不同的作用。<br>舒淇其中一條是透明白水晶手鏈，是最普遍的水晶飾物，有助頭腦清晰及提供正能量，紫水晶則有利人緣，對改善人際關係有幫助，而紅色的一條手鏈，疑似是紅碧璽或紅紋石，紅色系列的水晶均有助愛情運，故不少女士喜愛佩戴。</p><p>有情歲月：寂寞舒淇愛靚仔</p><p>舒淇剪頭髮被靚仔職員喪媾，查實舒淇鍾意靚仔有前科，與她傳緋聞和拍拖的都是公認的圈中靚仔。<br><br>【黎明】98年與黎明拍電影《玻璃之城》撻着，苦戀多年都未能修成正果，黎明最後娶了名模樂基兒。<br><br>【馮德倫】二人早年拍電影《美少年之戀》已相識，一直是知心好友，09年傳出正式拍拖，早前又傳翻撻，雙雙到日本旅遊。<br><br>【王力宏】06年王力宏與舒淇在日本十指緊扣，更在百貨公司揀戒指，同年王力宏又被拍到上舒淇香閨短敍，緋聞傳足幾年。<br><br>【鄭伊健】舒淇與伊健多次合作，98年傳過緋聞但不了了之，06年兩人同樣甩拖，被指在泰國拍戲經常孖公仔再燃愛火。</p><p>話你知：髮型屋星閃閃</p><p>舒淇前日幫襯的HairCulture（HC）是星級髮型屋，老闆BillyChoi和SevTsang是不少藝人的御用髮型師，如容祖兒、鄭秀文、周潤發、佘詩曼、許志安、鍾楚紅及章子怡等，除了在尖沙嘴和中環有分店外，台灣和多倫多都有分店。HC幫過不少歌星設計個唱髮型，去年G.E.M.、孫耀威、張敬軒、鄭秀文及許志安等在外地及香港的演唱會，均由HC負責。</p></body></html>