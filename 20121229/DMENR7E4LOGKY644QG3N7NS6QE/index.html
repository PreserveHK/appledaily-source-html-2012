<html><header><meta charset="utf-8"><title>黃埔居民被屈260萬幫和黃修渠<br>小業主促管理公司交權　否則上街抗爭</title></header><body><h1>黃埔居民被屈260萬幫和黃修渠<br>小業主促管理公司交權　否則上街抗爭</h1><p>【本報訊】紅磡黃埔花園一條私家路的污水渠上月爆裂，經居民偵查後發現同屬和黃發展的三組建築海名軒、海濱廣場和九龍海逸君綽酒店的污水渠，都被接駁到該屋苑，小業主多年來懵然不知，付出至少過百萬爆渠維修費。事件被踢爆後，發展商才主動支付今次及賠償過往的維修費用合共近260萬。居民極度不滿，談判小組今開會，若下周無法與管理公司達成協議，下月初將上街抗爭。<br><br>記者：張嘉雯</p><p>位於黃埔花園德豐街與船景街的地下污水渠早前爆裂，維修費連管理公司酬金高達132萬元，有「醒目」居民覺事有蹺蹊，向管理公司查問下發現附近海名軒、海濱廣場和九龍海逸君綽酒店，三個建築群的污水渠全駁到該屋苑，多年來維修費全由小業主支付，過往兩年至少三次爆渠，合共從屋苑開支總賬中支走逾126萬。</p><p>未經同意駁污水渠到黃埔</p><p>事件揭發後，小業主氣憤難平，一直關注事件的業主林先生說，管理公司得悉居民欲採取行動後「知驚」，主動提出支付整筆維修費並免去經理人酬金，「如果我哋今次唔發現，佢已經攞走咗我哋呢筆錢；佢哋唔係自願畀，係因為揭發咗先無辦法。」<br>業主代表其後與管理公司總物業經理開會，對方承認三組建築均把污水渠駁到黃埔花園，又指屋苑原來的總體規劃渠務圖無接駁外來渠管，「我哋最不滿佢未經法定程序，未經我哋同意就將條渠駁過嚟，（爆渠）之後又當乜事都冇發生過攞我哋錢，喺屋苑總賬出數。」管理公司未有回應本報查詢。<br>林先生指，屋苑與另外三個建築群均屬同一管理公司，「佢哋以為呢啲係佢哋公司內部事務，唔使交代，下意識覺得：『駁咪駁囉，條渠我嘅。』唔覺得我哋有持份，唔記得條渠有咩頭暈身㷫，都係我哋付賬，點解佢哋（三組建築物）唔使分擔維修保養費？」<br>「喺呢種關係下，商舖、大業主全部係同系公司、同一集團，點可能公正咁執行呢張公契呢？」林先生指由於無法成立法團，小業主已成立聯盟，截至周四已有逾半代表支持下月初上街，要求管理公司無條件交出百分百權力，「管理公司唔係公契嘅守護人，唔係顧住所有業主整體利益，我哋要利用呢次咁惡劣嘅例子，要佢交番權力出嚟。」</p><p>「唔好等到居民抗爭先傾」
</p><p>該區區議員梁美芬指，管理公司一直用對抗方式處理問題，「搞到關係好惡劣先肯退一步，真係唔好等到居民要抗爭、用真係激烈嘅方式表達，先至嚟傾；居民本身好忙，加百幾蚊管理費，大部份家庭唔覺得係咩，佢哋希望畀咗錢，可以有一個有質素嘅服務。」香港工程師學會前會長黃澤恩表示，三組建築是否要支付污水渠維修費，視乎公契條文，「條渠嘅上游業主係咪要出錢，要法庭先判到，唔同政府渠，可以用納稅人錢。」</p></body></html>