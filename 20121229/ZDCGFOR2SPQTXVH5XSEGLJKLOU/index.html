<html><header><meta charset="utf-8"><title>黃金視窗：陳敏之森美駁出火</title></header><body><h1>黃金視窗：陳敏之森美駁出火</h1><p>陳敏之和商台DJ森美本來大纜都扯唔埋，但卻有緣在無綫劇集《法網狙擊》中扮歡喜冤家，演執法人員開槍捉賊，這次也是敏之入行以來第一次演CID，兩人合作後即成老友。敏之對巨響有童年陰影，森美指她拍完槍戰戲驚到喊唔停。<br>撰文：比華利</p><p>森美和陳敏之在無綫劇集《法網狙擊》中扮演探員，兩人博到盡，危險鏡頭捨棄用替身，森美大爆拍檔瘀事說：「敏之未埋位時好鍾意揸槍影相，貪佢夠型放上微博，佢成日要我一齊合照，佢話我哋要扮《史密夫決戰史密妻》，佢係安琪蓮娜祖莉，我就係畢彼特，不過佢成日好鍾意將支槍舉高拎起，其實呢個甫士係投降，我成日笑佢。」最愛玩野戰的森美樂於指導敏之正確揸槍姿勢。</p><p>陀槍師姐爆喊
</p><p>敏之童年時曾被表哥在耳邊篤爆氣球，被隆然巨響嚇破膽，一直留下陰影，接拍此劇前未知會有開槍戲，當敏之獲悉要拍攝時，心情忐忑，森美說：「嗰日佢頂硬上，我哋拍完連場駁火鏡頭，叫咗停機，佢就即刻喊咗出嚟，敏之有童年陰影，我哋先知佢咁驚係有原因。佢真係好叻女，終於成功克服咗。」<br>敏之表示全憑該劇監製文偉鴻的鼓勵，她說：「監製話佢花好多人力物力營造呢場戲，如果搵替身好嘥，於是我就用游水耳塞塞住耳仔，腦海幻想自己要去救媽咪，自自然然就入咗戲，監製叫cut，我竟然仲係咁開火，直至冷靜落嚟先識喊出嚟。」敏之戲中扮陀槍師姐令她圓兒時夢想，她續說：「我細個志願有諗過當差，可惜自己近視，體能又唔掂，今次呢套劇就過足癮。」<br>敏之去年憑劇集《怒火街頭》在台慶頒獎禮中摘下最佳女配角獎，今年雖沒提名，但她仍默默耕耘寄望明年再捧獎，她說：「呢幾年我覺得自己演技成熟咗，演戲掌握到有層次，我好抗拒做花瓶。」敏之大讚《法》劇班底，她說：「呢套係我入行以嚟最開心一部劇，第一次同森美合作，大家好夾。」</p><p>人肉速遞零食
</p><p>森美戲裏跟敏之是歡喜冤家，戲外則補番數，她說：「森美知我好鍾意一種粟米片零食，有次佢車咗成箱返嚟畀我，仲話我食晒可隨時搵佢人肉速遞。」</p></body></html>