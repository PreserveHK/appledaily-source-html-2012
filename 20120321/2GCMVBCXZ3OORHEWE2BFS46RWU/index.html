<html><header><meta charset="utf-8"><title>順　流
 - 陳也</title></header><body><h1>順　流
 - 陳也</h1><p>跟23條不同，當年人人講起頭上一把刀，都會嘔氣。今日提醒市民後天透過手機去投民間特首選舉一票，他們會說，有鬼用咩，大局已定啦。認真點的，會說不值得投。「可以投白票喎。」他們瞪大眼，係咩，乜有第四個選擇咩。傳媒通版報道地面混戰，對游擊組織報道不多，民間選特首，幾乎可以說，「認受性」不會高得過之前做過Ｎ次都係一千幾百人的特首民望民調。白票再多，西環都會當透明，政商人士寧願解讀誠哥和寶爺的語言藝術，一隻手指是代表一號抑或五指減去第二根手指是代表三號？維園阿伯拗到斷氣。比較上心的，會關注防暴隊出動鎮壓示威的話，變相幫拖流選。這樣的節外生枝，阿爺唔想喎，傳話人這麼說，但由頭紅到腳的曾主席寄語同道，順流逆流，阿爺始終如一，是砥柱中的砥柱，未驚過。<br>流選，市民冇損失，別怕什麼內部撕裂這種廢話，讓政府和行會裏頭的恐怖言論陸續見光死！葉劉有冇李鵬上身語錄？行會有多少個「勃起來」？用人不察手尾長，香港的重慶深圳溫州甚至新疆李嘉誠，當然不會撤資，但叫他們把遊艇從布吉泊回來流浮山上岸食桃園小炒，機會率比闊佬做通波仔手術感染到愛滋病，加何俊仁高票當選還要低！
</p></body></html>