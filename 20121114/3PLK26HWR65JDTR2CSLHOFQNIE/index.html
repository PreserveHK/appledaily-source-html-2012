<html><header><meta charset="utf-8"><title>中門大開：藉口 - 添馬男</title></header><body><h1>中門大開：藉口 - 添馬男</h1><p>家做官真係happy，凡係做衰咗，都有標準答案解釋，就係因為「市民信唔過CY」，以為佢係共產黨員、中央傀儡。但大家千祈咪有樣學樣，你試吓做Sales今個月唔到數，阿頭發難，你氣定神閒同阿頭解釋，最衰係市民唔信公司，你估有乜下場？即炒。</p><p>新政府欠章法　先急後亂</p><p>我一直認為巿民信唔過CY，係庸官失誤之藉口，借勢將所有錯誤推畀佢，有大食大。如果你話因為佢係黨員而質疑，咁立法會主席曾鈺成仲大鑊，民望理應低過「鼠王芬」、「元秋」及「Dr.Tree Gun」。大家細心諗諗，如果CY係原罪，應該所有司局長一齊攬住死，點解新人高永文一個彈出。高永文同「謬波」、「吳得掂」及「星爺」最大分別係「身段」夠軟，肯認低威。被爆僭建，立即多次公開耍冧，至少唔乞人憎，唔去拗花槽定花棚，唔會發晦氣，似番一個正常人。至於其他施政失誤，乃源於處事粗疏，急於求成，以致思慮不周。以啟德爭議為例，體育界乃建制中人，要滅城，一般做法乃先同民政局傾妥，再由民政局出面摸底，而且有替補方案，仲每年增加撥款作利誘體育界。一切低調保密進行，絕對冇可能打開口牌，在出面造勢放風，意圖製造民意逼體育界就範，此種手法極之不專業，難怪民政事務局局長曾德成要拍枱大罵林鄭反撲。同樣長者生活津貼，以張建宗老狐狸性格，應知道同工聯會交手，大家傾清楚雙方底線，過去絕冇可能搞到公開火併。如果政府高層一早定下立場無退路，便要由林鄭出面知會鄭耀棠，大家夾好台詞劇本先上場。今屆之亂局，是新政府對政治認識及意識出了偏差，首先冇好好總結上屆的好與壞，吸取曾蔭權管治經驗，其次係施政欠章法，先急而後亂。負最大政治責任者，大家認為是政務司司長管理無方，定係特首疑似黨員傀儡？添馬男</p></body></html>