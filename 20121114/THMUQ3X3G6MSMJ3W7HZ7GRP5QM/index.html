<html><header><meta charset="utf-8"><title>爽人物：80後男旦開在荊棘裏的花</title></header><body><h1>爽人物：80後男旦開在荊棘裏的花</h1><p>粵劇好老套？80後王侯偉一定不同意。他是現今香港罕有的男花旦，作為演藝學院高材生，有型爆導演不做，自組粵劇團艱苦經營。別人覺得他怪，連母親都出言奚落，形容他「男樣女聲唱戲好核突」，但特立獨行的他，寧走窄路。他的故事最近被搬上大銀幕，拍成紀錄片《乾旦路》，在台灣爆冷熱播，且聽這個年輕伶人怎麼說。記者：呂麗嬋</p><p>「中學時，我已好鍾意唱粵曲，其他同學兼職賺錢買遊戲機，我就朝早幫人補習，下午貢獻補習錢返深圳搵人操曲！細個阿媽聽《帝女花》，我個妹覺得又老套又煩，我就跟住唱，逐粒歌詞研究，仲求阿媽帶我去現場睇，一出口就係：你唔帶我去，我自己去！原來係《帝女花》其中一句歌詞，你話幾入心入肺？</p><p>修讀電影心繫粵劇</p><p>後生仔鍾意粵劇比較少有，可能緣於我鍾意讀中國文學吧！中四嗰年，膽粗粗一個人參加粵曲班，啲同學個個大我十幾廿年，萬紅群中一點綠。唱戲分平喉子喉，我聲線陰柔，反串女聲效果好，加上造型靚，特別用心練。預科時參加校際粵曲比賽，又係唱旦，目標係殺到入決賽，可以喺文化中心演出就心滿意足，點知過吓一關又一關，仲攞埋冠軍！<br>有人賞識自然心雄，會考後報讀演藝學院粵劇課程，面試時我話想唱男花旦，個導師勸我改唱生角就好，起碼演出機會多啲。佢係苦口婆心，但嗰時年少氣盛，索性唔讀，轉入電影系。叫做轉咗科，但我對唱戲一直冇死心。香港粵劇界有任劍輝，女扮男裝風靡一時，男人反串花旦，點解要排擠？如果件事係啱，點解要因為其他人嘅偏見輕言放棄呢？<br>喺演藝讀第一年，我就拍咗套學生習作，正正係今日公演紀錄片《乾旦路》嘅前身。我喺唱戲期間，認識咗當年只有11歲嘅譚穎倫，佢同我一樣，係同儕眼中嘅怪人：鍾意粵曲、立志成為男花旦。</p><p>深信堅持有路可行</p><p>我當年以導演身份，拍佢對粵劇嘅堅持，當時應該係一種情感投射吧？我希望我嘅屋企人可以睇到，了解我多啲。<br>演藝畢業之後，我冇好似其他同學咁做導演，而係組織咗個粵劇團。閒時去學校粵曲工作坊做導師；仲帶導賞團介紹遊客參觀粵曲館。七年嚟，《乾旦路》由學生習作，加長成為公演嘅紀錄片，但今次我唔再係導演，而係其中一個主角；而當年嘅穎倫呢？就做咗我戲台上嘅好拍檔，互相扶持。路，仍然好難行，但我深信仍有路可行，只在乎你有多堅持。」</p><p>剖白紀錄片台灣大熱</p><p>由獨立電影導演卓翔（圖）執導、張艾嘉監製的紀錄片《乾旦路》，英文名字正是「My Way」。影片由CNEX基金會贊助，在拍攝過程中，王侯偉由幕後走到幕前，在鏡頭前剖白。跨越七年的影像，紀錄兩個粵劇青年，如何在邊緣藝術與現實之間堅持下去。影片去年在台北上映，爆冷大獲好評，被指為橫掃香港金像獎及台灣金馬獎紀錄片《音樂人生》的姐妹作，並獲選於在2012年香港亞洲電影節中放映。</p><p>影片讓導演反思</p><p>「喺香港，立志從事藝術從來都係一條逆流嘅路，粵劇男旦嘅處境特別坎坷，除了要克服變聲的難關，仲有行業嘅出路、性別定型嘅目光，是邊緣中嘅邊緣」。卓翔直言影片讓他反思，「電影的路不好走，但比起他們，我係太幸福了」。<br>《乾旦路》面書網頁： http://www.facebook.com/# !/mywaythefilm</p></body></html>