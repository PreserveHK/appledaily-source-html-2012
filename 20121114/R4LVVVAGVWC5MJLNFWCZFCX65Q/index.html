<html><header><meta charset="utf-8"><title>雷神趴街</title></header><body><h1>雷神趴街</h1><p>乜嘢叫做失威？睇下《雷神奇俠》型男基斯咸士禾夫（Chris Hemsworth）就知。佢噚日喺倫敦拍攝《雷神奇俠》第二集《Thor：The Dark World》，本來着住件紅色斗篷攞住個大槌好型咁跑，仲爬到好高跳落地，但唔知係咪拍得耐開始體力下降，雷神跑跑下竟然發軟蹄趴街！最慘係成班企喺後面嘅工作人員同替身，都一齊陰陰嘴笑，認真冇同情心。後來雷神仲要俾人打到瞓地，咁仲唔係失威？</p></body></html>