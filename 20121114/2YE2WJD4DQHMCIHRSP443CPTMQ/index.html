<html><header><meta charset="utf-8"><title>蘋機會：Ironman Vs 隊長　熟原著倍激戰</title></header><body><h1>蘋機會：Ironman Vs 隊長　熟原著倍激戰</h1><p>傳聞新一集Ironman會嚟香港取景，估唔到今日Ironman同美國隊長就已經打到嚟，香港容乜易冧呀？好彩佢哋只係嚟試玩《Marvel Avengers：Battle for Earth》，人物夠齊之餘，絕招動作亦跟到足，對戰得，合作破關亦得，難怪兩位玩得咁投入，快啲拯救地球啦！<br><br><br>記者：韓繼聰　攝影：潘志恆<br>鳴謝：Paul（Ironman）、Holman（美國隊長）、Galaxy Movie Empire</p><p>Ironman與美國隊長街頭激戰實錄</p><p>體感格鬥　空拳出招</p><p>用手掣打Marvel格鬥好多機迷都玩過，今次體感格鬥就真係第一次！我們今次搵嚟超級Fans阿Paul及Holman，分別扮演Ironman及美國隊長進行大格鬥。初步試玩，基本上每個角色都有六招攻擊招式，大多數以遠距離攻擊為主，雙手做不同動作，即可出不同攻擊技；亦有近身連擊，出拳越快扣得越多血。另外，成功擋招或攻擊都可以儲氣，爆氣更可出「Ultra」超必，配合華麗動畫，攻擊力強勁兼型到爆！<br>扮Ironman嘅阿Paul話：「隻Game招式算幾豐富，且忠於原著，邊玩邊好易代入角色，如果熟讀原著，好似我呢啲Fans就更加玩得份外過癮！」除了攻擊，當然亦要左右閃避，真係少啲體力都唔得，全副武裝嘅兩位更玩到邊流汗邊叫：「過癮！」</p><p>Ironman及美國隊長示範招式</p><p>人物齊全  內容豐富
</p><p>當然人物亦是賣點，Avengers嘅雷神、變形俠醫、黑寡婦、鷹眼等統統登場，扮美國隊長的Holman興奮話：「人物好齊，最正係連蜘蛛俠、狼人、磁力王都有，逐個玩都有排玩，加上全部造型又靚又忠於原著，好似睇緊漫畫咁，正！」<br>遊戲故事以「Secret Invasion」為藍本，講天外異軍Skrulls利用基因技術入侵地球，一共有40個關卡及200場挑戰模式。可單拖玩，亦可合作破關，更可同朋友以分割畫面形式對戰，甚至上網搵人隻揪，話唔定真係可以同Tony Stark打過。畫面方面唔算係好靚，但略帶粗糙感的畫風，反而滿載美式漫畫風格，追求靚畫面嘅玩家雖然未必滿意，但漫畫Fans就應該好有親切感，咪當佢玩另類囉！</p><p>《Marvel Avengers：Battle For Earth》$299<br>廠商：Ubisoft</p></body></html>