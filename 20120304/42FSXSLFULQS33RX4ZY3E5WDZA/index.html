<html><header><meta charset="utf-8"><title>中環在線：滙控CEO要拆自己招牌 - 李華華</title></header><body><h1>中環在線：滙控CEO要拆自己招牌 - 李華華</h1><p>一個廣告嘅口號若果改得好，十年後大家仍琅琅上口，勝過花大筆錢落廣告，獅子行喺香港屹立咗咁多年，都有一兩句耳熟能詳嘅口號，好似「儲蓄滙豐，滿足心中」咁，唔記得嘅話，近期嘅「World'sLocalBank」（環球金融，地方智慧）應該記得喇啩，不過呢個宣傳口號，行政總裁歐智華就話唔多掂，舊年滙控策略日提出連串改革其中一個就係改口號。<br>呢個口號華華聽咗好多年，唔係好覺得有乜問題，點知歐智華接受英國《每日電訊報》訪問時就話，獅子行孭住呢個口號，令到唔同地方嘅員工都抱住同一個價值，就係字面直譯嘅「環球性地區銀行」。</p><p>要摒棄「地區」文化</p><p>佢解釋，滙控咁多年嚟，買咗咁多資產，業務已經唔似當年香港上海滙豐銀行咁，只做地區零售業務，如果班員工仲抱住只係做一間地區銀行嘅文化去做嘢，係唔得嘅。講起企業文化，佢話見過集團有啲地方嘅部門一個人只管兩個下屬，有啲誇張到自己同自己滙報，暗示個架構累贅，所以先規定要有個八乘八嘅新架構（一個主管head住8個副主管，如此類推）。<br>講番個口號，華華覺得中文版「環球金融，地方智慧」傳神好多，有埋地方智慧，當地人易接受好多。但最好建立品牌嘅方法，絕對係世紀大供股或者「攞你命三千」消失，呢個宣傳效用更大啦。<br><br>李華華<br>mailto:LiWaWa@AppleDaily.com</p></body></html>