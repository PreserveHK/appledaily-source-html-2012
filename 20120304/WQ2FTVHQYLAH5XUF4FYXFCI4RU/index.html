<html><header><meta charset="utf-8"><title>求驗客手記：腦殘越蒲越有貨　吹脹！ - 求驗客</title></header><body><h1>求驗客手記：腦殘越蒲越有貨　吹脹！ - 求驗客</h1><p>曼城「腦殘」巴洛迪利賽前走去睇脫衣舞，見晒報，仲好可能畀球隊重罰25萬鎊（約308萬港元），但偏偏佢喺場上又交到功課，仲吸引到大批粉絲支持，曼城領隊文仙尼都冇佢符，我求大俠亦對佢天使與魔鬼嘅性格又愛又恨！<br>文仙尼講過，唔想球員喺比賽前48小時出夜街，希望佢哋養足精神踢波；但腦殘點會咁聽話，喺上周六對保頓賽前36小時、即係上周五凌晨，佢同朋友去睇脫衣舞，仲畀記者影晒相，斷到正一正。</p><p>賽前睇脫衣舞罰308萬</p><p>文帥苦心婆心咁講：「如果件事係真，我會施以最重處分！我非常失望，星期日會同佢傾吓，無論對我、對球隊、抑或對佢自己，呢啲行為都唔應該做；喺比賽之前玩到成兩點幾，唔係專業球員嘅表現。我啱啱先聽到件事，所以我會睇吓係咪真先。唉！佢就係咁，踢波叻，但行為要檢點啲！」<br>據英國傳媒估計，文帥呢次好可能重罰腦殘兩周人工，大概25萬鎊。喺曼城對保頓場波，巴洛迪利如常打正選，仲入咗一粒，幫球隊主場輕取保頓2:0。文仙尼賽後苦笑：「如果佢早瞓幾個鐘，話唔定入到4、5球！」<br>腦殘行為反叛，我行我素，仲死性不改，搞到成日畀人鬧；但佢喺場上又交到貨，做到贏波功臣，難怪文帥只可以苦笑！但就係呢種天使與魔鬼嘅性格，令到好多年輕人產生共鳴，做咗佢粉絲。有曼城內部人士話：「佢真係好受歡迎，嚟自全球嘅傳媒都排住隊同佢做訪問，真係由年頭排到年尾。」</p><p>施華7.4億續約曼城4年</p><p>上星期，腦殘先同佢嘅忠實支持者、前Oasis成員加拉查（NoelGallagher）一齊幫BBC拍體育特輯。之後潮流月刊《FHM》又爭住搵巴洛迪利影封面，但曼城呢排比賽頻密，所以都要推，最後《FHM》搵咗英格蘭新隊長柏加頂上。<br>另外，曼城中場大衛施華表現好，球會將會同佢續約4年，據報份約總值6,000萬鎊（約7.4億港元）。</p></body></html>