<html><header><meta charset="utf-8"><title>私駕路：平治新B升格　加E更抵</title></header><body><h1>私駕路：平治新B升格　加E更抵</h1><p>一般人想平平哋搭遊艇坐私人飛機就話難啫，要平平哋就可以買架歐洲車揸，近年的確選擇甚多，廿萬出頭的M-BenzB-Class可算是其中一部大熱之選。新一代Ｂ仔再殺到搶客，更首次在Ｂ系列加入BlueEFFICIENCY牌頭的環保大軍，配合內外齊齊大升格的豪華配備，Ｂ仔的號召力越來越Strong，日系小車地盤都咪話唔憂心。<br><br>記者：許維雅<br>攝影：譚盈傑<br>Model：Suki@GME</p><p>性能全面大躍進</p><p>平治早着先機，捉緊budget唔多的年輕人或小家庭，都有愛歐洲車的虛榮心，由1997年推出價低容積細的A-Class車仔，2005年推出更實用的長尾B-Class，成功吸納更多新客源上歐洲車。相隔六年，B-Class亦是時候推出第二代以保持競爭力，於舊年十月傳媒便拉大隊到維也納試駕，發現各方面都upgrade不少的B仔，到港後定價可能要齊齊up。上周於跑馬地舉行的發佈會終於揭曉答案，入場版B180賣26萬幾，B200則由29萬幾起，咁抵玩，平治全新研發的1.6公升BlueDIRECT引擎功勞最大，配合全新7G-DCT七前速雙離合器波箱、ECOstart/stop停車熄匙系統等㩗手發功，成功將油耗降低12%以上，平均只需5.9L/100km，帶挈新B仔取得政府環保稅優惠以降低車價。除了為環保，B仔性能改動的另一宗旨是提升動感表現，廠方不但將車身降低，更配置全新四點式懸掛系統，以增強入彎及加速的穩定表現，有埋首次加入的專注力警示、Pre-Safe等安全系統輔助，性能比起上一代有更全面的大躍進。其次，B仔保留了我最愛玩的主動泊車輔助系統，同時照顧車手和新手所需。</p><p>立體屏幕增豪華感</p><p>B-Class配備及裝潢向來都以實用為主，不過新一代B仔內外改革卻帶來不少驚喜，如高檔次車系先有的旋轉功能按鈕、藏於軚環背的迷你波棍、桃木櫳及圓形金屬冷氣口等等配備，都出現於新B仔身上，就連貴車系欠奉的立體大屏幕及後座小餐桌都有，既提升豪華感覺又增加實用性。當中置於中控台上的全新立體屏幕，更是內櫳最搶眼之處，不過原裝配備只有5.8吋，想增大至7吋就要加錢喇。此外，車身拉長了86mm至4,359mm及擴闊9mm至1,786mm，軸距達2,699mm，車廂空間更闊落，頭頂空間更達至1,047mm，坐滿一家五口小家庭都唔怕逼狹。之前不少人都覺得B仔外形偏笨重，新B車側添上兩條立體骨線、頭尾燈均換上LED燈、新泵把及頂置小尾翼等，一一都能夠將B仔的帥氣升級。新B價錢跟上一代相若，外形卻靚仔咗、內櫳又豪華咗、油耗更慳唔少，的確更有本事吸引年輕車主加入平治車主行列。</p><p>新B配備！</p><p>B200BlueEFFICIENCY</p><p>引擎：1,595cc直四Turbo<br>馬力：156hp/5,300rpm<br>扭力：250Nm/1,250-4,000rpm<br>傳動：7G-DCT雙離合器自動連+/-<br>售價：$299,000起<br>查詢：28957339（仁孚行）</p></body></html>