<html><header><meta charset="utf-8"><title>蘋機會：EVA手機高炒萬六　暴走搶斷</title></header><body><h1>蘋機會：EVA手機高炒萬六　暴走搶斷</h1><p>一齣《新世紀福音戰士》95年播出，一直Hit足十幾年，劇場版Reboot再將「EVA風」推高一層。配合新劇場版第三集《Q》登場嘅限量手機SH-06DNERV，上周六僅有四部到港，開價高上$15,800。Fans暴晒走咁嗌貴，雙手卻乖乖從荷包中拎錢找數，四部機即場售罄！<br><br>記者：韓繼聰<br>攝影：潘志恆、楊錦文<br>Model：Elise@InterplayWorkshop<br>場地提供：EternalCovenantCafe（34836479）</p><p>裸眼3D介面同步解鎖</p><p>三年前已經出過EVA限量手機，遺憾身為Fans嘅我未能接觸。今次親身試玩SH-06DNERV呢個「第二次衝擊」，自然相當興奮。機背灰白色裝甲設計，無論雕花同用色都相當精緻，一睇已有濃濃EVA風。加上機身周圍都印有大大小小的「NERVONLY」字樣，真係有啲覺得自己係NERV作戰部一員。<br>外觀正，開機更精采，Lock機畫面係「三賢人」加「同步率」系統圖案，要Unlock就要向上推、將之同步，型到絕，你視我為宅男都係咁話。入主畫面更令Fans尖叫，半透明紅色介面，加獨特Widgets，顯示電量、日期、天氣同Play歌，都似足操作作戰部嘅電腦一樣，真係型到非筆墨能形容！配合埋裸眼3D顯示，豐富咗層次感之餘，亦更有動畫中高科技電腦顯示嘅感覺。呢一切設定，普通人可能覺得無聊，但Fans就一定愛死！</p><p>內置獨家3D動畫</p><p>除咗介面同外形都啱晒Fans心水，手機更預載獨家3D動畫。雖然都係圍繞新劇情版精華內容，但Fans可隨時欣賞3D明日香同凌波麗，都夠興奮喇。再加埋一系列EVA機及使徒嘅設定動畫集，Wallpapers、同專屬嘅「第八使徒來襲」遊戲，呢一切都夠FansHigh到暴走！製作單位都嫌未夠，隨機配件同樣一絲不苟，機座印有「NERVONLY」，甚有初號機發射台感覺，另更配一個銀色反光底蓋，畀你得閒換吓款。<br>不得不提本說明書，用咗動畫字體不特止，更抵死到將部電話叫做「第五種情報管理統制機器」，呢份設計心思，難怪開價近萬六蚊都大把Fans搶住買。由於日本都限量發售，香港來貨極少，上星期六到港四部即日售罄。貴就貴啲，但限量嘢可一不可再，最多大出血完，再進行「銀包補完計劃」囉！</p><p>docomoNEXTseriesSH-06DNERV</p><p>處理器：1.2GHz雙核<br>系統：Android2.3<br>屏幕：4.5吋裸眼3D<br>相機：800萬像素<br>功能：防水、防塵<br>查詢：三禾電氣（23740618）</p></body></html>