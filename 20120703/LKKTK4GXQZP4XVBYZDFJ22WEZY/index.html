<html><header><meta charset="utf-8"><title>唐唐遺下的價值：自訂車牌中環在線：最揚分析員周街走 - 李華華</title></header><body><h1>唐唐遺下的價值：自訂車牌<br>中環在線：最揚分析員周街走 - 李華華</h1><p>梁振英上場之日，40萬人上街發表不滿，輸咗畀CY嘅唐唐見到咁嘅場面，唔知會唔會慶幸自己唔係主角？查實，唐唐真係帶畀香港人好多歡樂，唔係話佢嗰啲捍衞核心價值係最核心嘅核心價值嘅金句，講緊係佢當年倡議自訂車牌。<br>唐唐04年做財爺嗰陣倡議自訂車牌計劃，等香港市民可以發揮無限創意，好似早排有人買咗個「AAV」車牌，兩行組合起嚟，似足表情符號嘅笑樣，又有人畀萬七蚊投咗個「WAKAKAKA」車牌，睇見都開心。<br>華華翻查自訂車牌拍賣紀錄，發現有人投咗「BANK」、「BANKER」、「CHA1RMAN」等車牌，唔知遲啲會唔會有人整番個「CE0」、「CF0」牌嚟炫耀吓呢？</p><p>李嘉誠都捧場</p><p>證券界亦有位仁兄整咗個自訂車牌，話畀全世界知佢做邊行，佢咪就係瑞信細價股揀股王劉紹文（Kenny）囉，佢架日產GTR掛住個「ANALYST」車牌，好鬼揚！睇番運輸署資料，呢個車牌08年以5000蚊底價成交，劉生家住西灣河，瑞信總部喺九龍站ICC，行開呢條路線嘅車主或司機，可以吓見唔見到呢位出位分析員。<br>相對嚟講，我哋嘅首富誠哥就比較低調，佢用公司（登記地址係長江中心7樓）登記咗兩個車牌CKH同LKS，應該分別代表長實（001）同李嘉誠。誠哥真係支持唐生㗎！<br><br>李華華<br>mailto:LiWaWa@AppleDaily.com</p></body></html>