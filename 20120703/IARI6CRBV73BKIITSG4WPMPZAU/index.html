<html><header><meta charset="utf-8"><title>歐國盃決賽花絮</title></header><body><h1>歐國盃決賽花絮</h1><p>比堅尼辣妹扮卡斯拿斯</p><p>西班牙周日贏意大利賽前，匈牙利某電視台就率先搵咗10個分別着住代表兩隊比堅尼嘅辣妹（上圖），進行一次12碼對決。呢班靚女個個有樣有身材之餘，熱身都唔馬虎，一字馬、拱橋乜都有；而踢起波上嚟都有板有眼㗎，當中代表狂牛嘅門將仲好似卡斯拿斯上身咁，連撲對手4球，終帶領球隊以3:1勝出；講多冇謂，睇片啦。 http://www.metro.co.uk/sport/oddballs/903835-hungarian-tv-recreates-spain-v-italy-with-bikini-models#ixzz1zRPri3OZ </p><p>草泥馬決賽撻Q</p><p>草泥馬臨尾香！嚟自天津動物園嘅神獸、俗稱草泥馬嘅羊駝大胖，雖然今屆估歐國盃賽果11場10中，人氣度力逼兩年前「師兄」八爪魚保羅；但偏偏去到決賽，大胖竟然嚟個反高潮，估錯咗意大利封王，俾貼西班牙成功衞冕嘅「烏鴉口」球王比利威番鑊。其實大胖估12場中10場，命中率都有83%，所以唔少網民都希望佢休息兩年後，喺巴西世界盃繼續發功。</p><p>牛迷潛行頒獎台</p><p>西班牙歷史性衞冕歐國盃，捧盃一刻全隊職球員high爆就不在話下，但唔知現場啲保安係咪都興奮得滯，竟然可以畀個着咗件狂牛外套嘅球迷（紅圈）魚目混珠，成功去到頒獎台，攬住隊長卡斯拿斯慶祝，又同球員影相；直至沙比阿朗素同教練迪保斯基發現咗，班保安先識拉走個球迷。好在個球迷冇搞事啫，如果唔係後果都不堪設想。</p><p>詹sir寸盡伊巴</p><p>一向鍾意喺棟篤笑扮鬼扮馬嘅詹瑞文（右），前晚喺黃埔嘉禾戲院做人生第一個足球棟篤笑，45分鐘內只得萬國旗制服一套，但內容依然抵死。佢由「國貨」草泥馬到瑞典名將伊巴謙莫域揶揄一番，一句「國貨通常係假嘢」，結果真係講中草泥馬預測意軍封王「撻Q」；又話伊巴臨尾先發威，真名其實係「家先落力」。仲不忘話驚自己太紅，下次會有人搵佢頂克勤唱主題曲，認真頂癮。</p></body></html>