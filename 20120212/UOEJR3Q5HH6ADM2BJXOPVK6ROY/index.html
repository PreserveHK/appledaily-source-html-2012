<html><header><meta charset="utf-8"><title>中環在線：示愛大整蠱　情人節變愚人節 - 李華華</title></header><body><h1>中環在線：示愛大整蠱　情人節變愚人節 - 李華華</h1><p>聽日先係情人節，華華噚日提早收到封英文情信，不過就唔係畀華華嘅，寄信人署名DaShingBank董事JohnLam。咦，咁咪同啱啱離開大新銀行嘅前執行董事藍章華一樣名？華華睇封信覺得幾搞鬼，懷疑藍生俾人整蠱，莫非想提早過埋愚人節？</p><p>大新藍生已離職</p><p>話說呢位JohnLam喺封信度話，想借敝報向一位叫做Cindy嘅女子示愛，話自己處理雷曼投訴時承受好大壓力，呢位Cindy嘅出現照亮佢嘅生命，臨尾仲加句「情人節快樂」！<br>其實封信疑點重重，英文有甩漏唔在講，發信人話係DaShingBank董事，華華查過香港冇呢間銀行，但就同大新銀行英文串法DahSingBank差唔幾，最尾有個好「揦西」嘅簽名，唔通想當自己係藍生？大新中人話，藍生身邊有好多個叫做Cindy嘅女性朋友同埋同事，真係好難估究竟係邊個。<br>講番藍章華，佢喺大新做咗6年零售銀行主管，已經喺今個月1號離開咗大新，暫時未聽到佢嘅新動向，或者可以靜靜哋過吓情人節啩。<br><br>李華華<br>mailto:LiWaWa@AppleDaily.com</p></body></html>