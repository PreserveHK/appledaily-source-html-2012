<html><header><meta charset="utf-8"><title>BuyMeASunday：YY物語 - 黃偉文</title></header><body><h1>BuyMeASunday：YY物語 - 黃偉文</h1><p>「It'snotaconcertyou'reseeing,it'safashionshow.」－FreddieMercury<br>潮詞人黃偉文（Wyman）正在舉行作品展YYConcert，引用了英國樂隊Queen主音FreddieMercury當年的這句話作演唱會註腳，這場「時裝騷」怎能不說衫？X-man的朋友Wyman昨日在後台，用30分鐘超音速構解了自己漫長刻苦的借衫、度期和配人過程：「全香港名牌嘅pressrack都嚟過我身上，再加啲巴黎、米蘭同倫敦嘅衫；我有50個guests，要準備70套衫，如果每3套衫揀到一套啱心水啱色啱尺寸嘅話，就要210套。」靚衫陸續登場，Wyman笑着說：「做完騷，我諗我要過一個星期冇時裝嘅生活，我一生人未試過有唔想再見到衫嘅日子，我諗呢刻我係時裝飽和。」撰文：林妙萍</p><p>屬雞的變身蛋　Wyman設計</p><p>「我第一日入電台，喺大堂撞到鄭丹瑞，佢話：『你呢啲係返工衫？人哋係着去紅館㗎。」我一直記住呢句話，事隔20年，今次我冇時間搞自己衫，決定喺衣櫃求其執一堆上台，希望可以再有3、4套衫着吓，我都唔使唱歌，仲有乜可以表演，咪表演吓換衫囉。都有訂做嘅，呢個盒形係兩年前EricSo出figure嘅造型，figure冇出到，家變成真人版，因為我係屬雞嘅！」</p><p>鄭秀文有型淑女　30磅寶石DG裙</p><p>「Sammi近年對自己要求係型，我同佢講想佢淑女，最後一人行一步，呢件又型又淑女嘅Dolce，應該有30磅，係米蘭show，壓軸最靚嗰兩三套之一，佢要着住又唱又跳，做咗咁多年時裝人，我大約都知件衫幾錢，所以都唔敢面對！」</p><p>李蕙敏素黑寡婦　AnnDem.長裙</p><p>「巴黎運咗兩套AnnDemeulemeester嚟，呢一季佢哋有啲hippies同黑寡婦嘅感覺，本來頭飾係冇嘅，啱啱開騷前10日，喺一間帽店見到，一見到呢個頭飾，就覺得如果佢有名嘅話，一定係叫『你沒有好結果！』所以，就算重皮都買咗。」</p><p>彭羚純潔女神　純白Lanvin裙、VCA珠寶</p><p>「Cass只係提出想着白色，全港白色靚裙我都搵晒畀佢，JilSander、McQueen乜都有，佢就鍾意呢件simple造型，再配VanCleef&amp;Arpels珠寶。佢話呢排係佢過去10年嚟最弗嘅，條裙我覺得真係肥100克都着唔到，加埋佢緊緻皮膚，佢着完真係有少女風範。」</p><p>黃耀明舞台絕響　格仔GarethPugh</p><p>「巴黎特別搵返嚟嘅格仔GarethPugh同JeremyScott不規則眼鏡，咁古靈精怪唔係人人受，咁大個明哥喺度，當然啱晒。明哥因為喺後台仆倒去聽彭羚唱歌，真係仆親，兩隻手腫晒，已經入唔到個袖位要換衫，所以呢個造型，家成為絕響。」</p><p>容祖兒2012版夢露　KennethChan設計</p><p>「容祖兒要載歌載舞，我都要對人對衫負責，所以搵咗佢合作開嘅KennethChan去設計，呢個係瑪麗蓮夢露《GentlemenPreferBlondes》嘅經典造型重現，twist咗成為八個男嘅夢露，容祖兒就做咗大官。」</p><p>燈衫重見天日　Wyman設計</p><p>「呢件衫係我設計，Kenneth再打磨靚佢。其實遠在容祖兒嘅concertno.6已經有呢個idea，當時冇人理我，呢件佢哋睇唔起，覺得唔work嘅衫，今次自己騷我自己話事，堅持要做，真係同《牆紙》首歌好襯，人人當初都唔睇好嘅，家證實係好嘅。」</p><p>逃出GaGa魔掌　PacoRabanne紅裙</p><p>「PacoRabanne舊年7月巴黎呢批衫一出，就俾LadyGaGa拎晒，仲一晚着晒六件，着到穿晒窿爛晒，呢件係少數逃出GaGa魔掌嘅。Joyce今季引入Paco，早排請咗設計師嚟，我專登上門求見，為咗我嘅嘉賓靚靚，呢啲平時我唔做嘅我都願做。」</p><p>黃偉文<br>填詞人，其實最鍾意買嘢，最憎寫字，星期日盡可能唔寫字，去買嘢。<br>mailto:buymeasunday@gmail.com<br>微博 http://t.sina.com.cn/wymanwong <br> http://t.qq.com/thewymanwong </p></body></html>