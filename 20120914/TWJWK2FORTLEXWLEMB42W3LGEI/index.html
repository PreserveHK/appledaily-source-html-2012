<html><header><meta charset="utf-8"><title>方心假期︰財政條款真係公平？ - 方栢翹</title></header><body><h1>方心假期︰財政條款真係公平？ - 方栢翹</h1><p>上年歐洲足協主席柏天尼實牙實齒話要推出財政公平競技條款（Financial Fair Play，即FFP），可能好多球會仍在冷笑「睇下點？」豈料本周，歐足協就落實調查23間球會，更扣起去屆歐霸盃冠軍馬體會的獎金，令人驚嘆原來柏天尼「嚟真」！柏天尼話FFP原意是希望歐洲球會財政回復健康，減低爆煲破產機會。據報單是英超，每季債務總和便達31億歐元。FFP指明2014/15球季前3年內，每間球會總虧損不可超過4,500萬歐元，此限額往後將每年遞減，而且球會老闆直接注資的金額並不計算在收入內；違規者除像馬體會般，獎金被扣起，嚴重者更會被取消參加歐洲賽資格。這項令大球會未能瘋狂增兵的條例，卻被柏天尼指，獲各大會贊成，點解？難道當中暗藏魔鬼條款？細心想想中小型班如維拉的心聲，他們日夜求神拜佛，就是希望被中東、俄國富豪睇中，「嫁入豪門」後搖身一變成為曼城第2；在FFP下，這個飛上枝頭的好夢恐難成事。曼城球迷可能心中暗喜「好在『嫁』得快！」另外，如曼聯、阿仙奴等大會，本身對巨額贊助的叫座力較高，就算保持唔蝕錢，收購球星能力亦肯定在營業額細得多的修咸頓和諾域治之上。如此一來，難怪各大球會都話撐柏天尼！FFP當然可令大球會負債減少，但會否同時造成貧者越貧富者越富的副作用？香港人要間公司唔蝕錢好叻，但要解決貧富懸殊？Sorry，我乜都唔識！方柏翹now足球評述員</p></body></html>