<html><header><meta charset="utf-8"><title>大陸通行正：創意過橋米線　自己動手撈</title></header><body><h1>大陸通行正：創意過橋米線　自己動手撈</h1><p>大陸A貨多，手袋假，衫抄人，零誠意無創作……不過又唔好一竹篙打一船人，去深圳南山華僑城創意園走番趟啦，每月都會舉辦市集，所有貨品都係檔主嘔心瀝血DIY之作，Shopping完再嘆碗正宗過橋米線，爽啦！文、攝：中行線</p><p>有心磨市集，創意園絕對滿足到你，抱住尋寶心態慢慢行，分分鐘行到兩三粒鐘，行到肚仔餓點算？放心，市集有間「央宗米綫」。門面古色古香，牌匾同發光招牌各一，門口塊黑板寫住是日推介，店內樓底好高，白水泥牆柱，天花板吊咗十幾把傳統油紙傘，木枱椅，古樸優雅，無豪裝，但整體感覺好舒服。鍾意欣賞師傅手藝嘅，可以坐吧枱。</p><p>食物方面，主打正宗雲南過橋米線，點正宗法？熱湯、配料同米線分開上，自己郁手或者搵侍應撈都得。我點咗碗試試，湯底熱騰騰滲出淡淡油香，將牛肉片、葱花、生菜同生雞蛋等配料一次過倒入大碗湯中，撈兩撈再倒入米線。米線好滑口，無吹水，真係滑到自動跣入喉嚨，好正。此外，傣味米線亦值得一試，傣族係雲南少數族裔，唔係度度有得食。天口㷫，怕熱嘅可以食凉米線，無湯，凍食，配料有炸毛豆、韭菜、番茄片同肉碎。櫃台有自助調味吧，有辣椒油、花椒油、傣味醬、酸菜，落幾多都得，任你調配獨一無二嘅口味。食飽記得Order番罐酸角汁飲吓，又係雲南直送，酸酸甜甜夠晒醒神，食飽再去市集血拼過啦！</p><p>央宗米綫地址：深圳南山華僑城創意園北區A3-106電話：（86）755-8623 3299 </p><p>唔想再行千篇一律嘅商場買人有我有嘅貨品，推介大家逛逛華僑城創意園，講明先，呢個係露天園地，無冷氣，要有心理準備行到汗流浹背。</p><p>園地每月第一個周六同周日都會舉辦「Loft創意市集」，喺路中心搭建一排排臨時有篷攤檔，一字排開好有氣勢。貨品全部係自家設計，T恤、首飾、手袋、記事簿、飾物同擺設乜都有，個個檔主都朝氣勃勃鬼咁好傾，搭吓訕，幾乎件件產品都有古講。好似賣首飾嘅阿Yam，讀完首飾設計畢業兩年，「我有正職嘅，但公司多數設計大路款式，最緊要個樣大方又名貴，講創意真係零。所以，我得閒就自製一啲小飾物擺檔賣囉。創意園真係一個俾人發揮創意嘅好平台。」可惜飾物唔啱我，行多兩步，搵到啲圖案Tee同斜揹袋就執咗三兩件，加加埋埋不過一百幾十，真係好抵！</p><p>LOFT創意市集地址：深圳南山華僑城創意園</p></body></html>