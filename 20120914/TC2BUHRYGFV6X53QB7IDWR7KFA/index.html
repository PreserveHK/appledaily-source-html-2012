<html><header><meta charset="utf-8"><title>魔童宣戰　開槍射無綫</title></header><body><h1>魔童宣戰　開槍射無綫</h1><p>魔童王維基揸弗的城市電訊，前晚在酒店舉行20周年派對。城電免費電視台一直未獲發牌，加上王維基之前大灑金錢簽藝員及製作劇集，一度被指閂水喉，當晚王維基和一眾高層揸水槍射向貌似TV Buddy的招牌，明寸無綫之餘擺明指自己水頭充足。</p><p>黃日華、張可頤、林文龍和關楚耀等約150多個藝員以及一班幕後工作人員，前晚到W酒店出席城市電訊20周年泳池派對；眾人分成七隊，每隊五個成員玩遊戲角逐兩萬元獎金，各人皆玩得相當投入，不少人落水變成落湯雞。而王維基率領高層上台，各人皆拿着水槍，射向貌似無綫TV Buddy的招牌，擺明槍頭指向無綫之餘，亦寓意公司水頭充足，打破之前指他們閂水喉的傳言。</p><p>黃日華親證阿佘被鬧</p><p>提到無綫躁底導演張永豪向新人劉蔚萱動粗，同樣被指躁底的黃日華說：「我見過佢，佢鬧阿佘（佘詩曼）嗰次我在場，見佢鬧咗阿佘兩句，但阿佘冇喊，阿佘EQ高又堅強。」有傳張永豪是高層曾勵珍的親戚而獲關照兼出言力撐，黃日華若有所指說：「高層講嘅咪啱囉，但我覺得要同演員溝通，唔得咪畀時間佢。」他坦言初出道時亦曾被人用粗口問候。若有幕後動粗罵他的女兒怎辦？黃日華慈父上身說：「梗係唔可以，我見到會出聲，太過份，我都試過俾對手唔留力咁打過，知乜嘢事，但都要硬食。」<br>黃日華跟乖女合作拍劇，問到表現是否合格？他坦言起初亦有擔心，幸好比預期中好，可能遺傳到他的演藝細胞，平時在家也有跟女兒練戲。知否女兒有否被人鬧？黃日華笑言：「冇，係都只有我鬧。」他又指不會阻止女兒拍親熱戲。</p><p>陳曼娜勸躁導返教會</p><p>同場的周家怡直認曾受過張永豪的氣說：「試過有次佢冇畀通告我，仲想將責任推畀我，又暗寸叫我唔好喊，話自己都識喊，佢係有問題，新人好陰功。」張可頤則稱未有和張永豪合作，但她覺得男人向女人動粗始終不對。<br>此外，陳曼娜被指曾和張永豪交惡，她否認說：「唔係唔啱，同佢幾熟，佢係年少氣盛得罪人。我同佢係朋友傾得埋，仲帶佢返教會，我都叫佢要改變，你估電視台係監獄咩！」她還力撐曾勵珍明白事理，又指不少導演也會教藝員演戲。<br>採訪：何慧斯<br>攝影：陳志嵐</p></body></html>