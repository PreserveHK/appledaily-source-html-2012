<html><header><meta charset="utf-8"><title>蘋機會：PS3D顯示器　一芒兩個Look</title></header><body><h1>蘋機會：PS3D顯示器　一芒兩個Look</h1><p>賽車同第一身射擊呢類遊戲一向有大把Fans，單人同上網對戰都夠刺激。唯獨是喺屋企同朋友雙打就梗係差啲，因為無論你部電視有幾大，要將畫面斬開一半，視覺上已經錯晒！PS3D芒就打破呢個慣例，利用新功能SimulView，戴上眼鏡即可以FullScreen睇到各自唔同Look嘅畫面，即時爽晒！<br><br>記者：韓繼聰<br>攝影：譚盈傑<br>Model：Eilse、Christe@InterplayWorkshop</p><p>全屏幕雙打GT5</p><p>呢部新推出嘅PS3D顯示器，其實早在上年嘅E3遊戲展已經首次曝光，之後機迷們就一直議論紛紛，事隔半年有多，終於嚟到香港開賣。喺3D電視賣到成行成市嘅今日，單靠3D點會有出頭，所以呢部PS3D芒其實另有突圍秘技，就係創新嘅SimulView功能！呢個功能其實就係用一個芒同時顯示兩層畫面，兩個玩家分別戴上專用眼鏡，就會「遮住」另一玩家的畫面，而兩位玩家就可以各自以FullScreen打機！SimulView特別適用於賽車或第一身射擊，呢啲雙打時要分割畫面嘅遊戲。兩位靚女Models首先試玩賽車神作《GT5Spec2012》，傳統分割畫面睇到眼都花，玩一個圈已經想停手，之後再試用SimulView睇清晒條賽道，速度感覺即刻返晒嚟！再試《Killzone3》，古惑Christe成日偷Eilse身處位置再突擊，搞到Eilse係咁投訴，開番SimulView各有各睇就包無投訴喇！</p><p>4ms高速內置重低音</p><p>當然，3D都係PS3D芒嘅賣點，最特別嘅就係佢採用咗四倍速幀序（Quad-SpeedFrameSequential）顯示技術，能夠減低串擾失真及殘影，令3D效果更加完美。試睇後發現，芒Size雖然唔大，但效果非常逼真。同時佢亦支援FramePacking、TopandBottom及SidebySide等多種3D格式，可以話係點睇都得。另外，佢嘅5,000:1對比度、4msGTG高速回應時間、同176°廣視角，都能充份發揮PS3的高質畫面！另外，除機身左右有喇叭，機背更有埋重低音，打機絕對夠用有餘。外形設計方面，兩邊弧形設計，甚有PSP影子！唯一可惜嘅係，PS3D芒只有24吋一個Size，追求視覺震撼嘅玩家可能會唔夠喉！</p><p>Profile：</p><p>屏幕：24吋<br>屏幕解像度：1,920×1,080<br>顏色：約1,670萬<br>可視角度：176°<br>對比率：5,000:1<br>反應時間：4ms（GTG）<br>體積：約650×391×207mm（連底座）<br>重量：5.7kg（連底座）<br>售價：$3,980<br>查詢：SCEH（23412356）</p></body></html>