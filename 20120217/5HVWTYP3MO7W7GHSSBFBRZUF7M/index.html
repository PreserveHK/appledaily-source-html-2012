<html><header><meta charset="utf-8"><title>行行出彩虹：王維基擲銀彈搶劇本編劇黃金年講心有錢分</title></header><body><h1>行行出彩虹：王維基擲銀彈搶劇本<br>編劇黃金年講心有錢分</h1><p>許文強、丁力、柴九、Laughing哥……香港人就是吃電視劇奶水長大！經典劇集令「阿燦」成為社會現象、「丁蟹」走進現實推?股市、「何鑫淼」則創造無厘頭文化，奠定星爺喜劇之王地位。之所以「電訊魔童」王維基踩入電視圈，首仗就是抬銀紙搶人搶劇本，況且現時做編劇還可能有分紅，讓我們來飲杯茶，食個包，研究如何成為角色的造魂者。記者：吳淑義</p><p>政府將發出三個免費電視牌照，「電訊魔童」王維基豪言「揼本26億誓打殘無綫劣質劇」，視圈傳言，台前幕後過檔者薪金「斷倍加」。曾是TVB編審的朱鏡祺，剛跳糟到魔童麾下的香港媒體製作有限公司當創作總監，他澄清薪金不如外界所說的幾倍跳，「主要係因為呢度有自由，尊重創作，唔係單純為錢」。</p><p>「預咗冇發達　為興趣犧牲」</p><p>香港地揸筆搵食難發達，46歲的朱Sir於1988年在中文大學市場系畢業，即跑到TVB參加第一屆編劇訓練班，當時同學月入最少8000元，他僅得4500元，「人工職位都冇得比，做編劇預咗冇發達，入行貼士就係預咗要為興趣而犧牲」。<br>早年電視編劇背景混雜，但自從TVB成立訓練班後漸規範化，基本需具備大專或以上學歷，朱Sir強調：「選修邊科都得，開頭唔識寫唔緊要，但一定要對創作有興趣、有熱情，喜歡研究人的行為和關係，若對世事冇好奇心，免談。」他指亦有人寄劇本到電視台自薦，或者在影圈內邊學邊寫，但例子較少。<br>演員會因角色爆紅賺大錢，過往編劇卻如車衣女工領固定月薪，現時TVB的編劇培訓員（Trainee）月薪約9,500元，約一兩年後晉升為初級編劇，其後路向因人而異，最高可升為編審統領編劇小組。其中行內「神級人物」韋家輝，入行僅三數年即躍升至編審和監製，但亦有人大半生在中層職位浮沉。<br>TVB內部人士稱，過往資深編審月薪約3至4萬元，多得電視大戰帶挈全行水漲船高，薪金最少加兩三成，個別加超過五成留人，但仍有不少人跳槽。朱Sir在九十年代曾遇到亞視挖角潮，入行僅兩年隨大隊跳槽，「一年加三次人工，月薪升咗一倍」。可惜從94年開始，TVB一台獨大，他回娘家後試過連續六年凍薪，對前路感到迷惘。<br>但他認為目前編劇前景大好，是入行的黃金時刻，「多咗三間免費電視，相信觀眾會回流，又可以去影圈發展，內地對編劇需求都大，簡直係20年難得一遇，入行大把前途。」他指行內約有150名編劇，不敷應戰，只要有才能，未來可火速冒升。</p><p>要情節合理又估佢唔到</p><p>據悉王維基的電視台採取「負責制」，劇集收得編劇可分紅，反之則要負上職業風險，有賞有罰下，吸引不少「雄心壯志」的編劇加盟。該電視台仍未有正式名稱，但本月22日起會在大專院校舉行11場招聘會，王維基親自到場揀蟀，招攬職位包括編劇、助導及演藝員等，其中編劇與助導起薪點1.2萬元。<br>朱Sir提醒有志加入者：「編劇唔係藝術家，寫劇本講經驗唔係靠靈感，平日要多留意身邊人和事，將啲資料『儲起』備用。」朱Sir曾參與創作的《學警狙擊》，配角Laughing哥（謝天華飾）帶來極大迴響，他以此作例子，說明寫劇本要旨是「情理之內，意料之外」，「Laughing哥最初俾觀眾鬧爆，後來先知佢原來係臥底，於是喺網上燒溪錢悼念，全因情節合理但又『估佢唔到』」。</p><p>「神人」韋家輝作品變集體回憶</p><p>誰是編劇界「神級人物」？記者問了很多個行內人，得到的答案都是「韋家輝」。點解？有編劇說：「由《香城浪子》、《新紮師兄》、《義不容情》和《大時代》，全部都在破格，丁蟹這種角色只有韋家輝寫得出！」</p><p>現時轉攻電影圈</p><p>現年50歲的韋家輝，中學畢業後曾到茶餐廳當伙計，在人流混雜的環境下見盡江湖大佬至小人物百態，深切體會到人性的廣度與深度。他在1981年加入無綫當編劇，參與的劇集不少已成港人集體回憶。他於1995年轉任導演開拍電影《和平飯店》，目前主要在影圈打滾，作品包括《瘦身男女》及《大隻佬》等。<br>朱鏡祺表示，韋家輝短短三數年間由編劇升任編審，其後更擔任監製，打破編劇與製作的界線，是「前無古人」，但他相信網絡年代會「後有來者」。朱強調，編劇除了天份也要努力，「最重要明白呢個係團隊工作，要跟同事配合。」<br>一個劇本的題材敲定後，還要進行人物關係設定、架構及分場安排等，再由小組成員分別撰寫，最後由編審審閱整理，耗時約半年。「呢行時間好難就，所以唔少人由同事變成情侶。」朱的太太劉小群是首席編劇，兩人在訓練班相識，至今仍有影皆雙。</p><p>編劇推薦經典劇目</p><p>劇目：《執到寶》（1980年）<br>編劇：甘國亮<br>賣點：對白精警暗藏人生哲理，對家庭角色關係描寫細膩，飾演家嫂的黃韻詩尖酸刻薄，令人一看難忘。</p><p>劇目：《新紮師兄》I、II集（1984至85年）<br>編劇：韋家輝、鄧特希等人<br>賣點：充滿商業元素計算卻又十分成功，對角色成長和轉變描寫出色，屬師奶劇的藍本，編劇入行必看。</p><p>劇目：《義不容情》（1988年）<br>編劇：韋家輝、鄧特希等人<br>賣點：《大時代》過於神級，但《義不容情》講述的家族情仇，對往後劇集影響深遠。</p><p>推薦劇目：《烈火雄心》（1998年）<br>編劇：朱鏡祺、關頌玲等人<br>賣點：情節緊湊，角色之間感情真摯，南山三虎之間的兄弟情令人動容。</p></body></html>