<html><header><meta charset="utf-8"><title>蘋機會：初音到港吸金　PSV炒硬四千</title></header><body><h1>蘋機會：初音到港吸金　PSV炒硬四千</h1><p>日本虛擬偶像初音未來，將在十月來港「獻唱」，$280門票已火速售罄，得番貴價企位票，初音未發力已感受到其熱潮。PSV再推一把，香港跟日本同步推出限量PSV同梱裝，白色主機底面都有初音，加埋AR虛擬初音卡同音樂節拍Game，再用靚到殺死人嘅禮盒包裝，就算唔係Fans，都會心動畀錢。<br><br>記者：許福合<br>攝影：劉永發</p><p>機底半睡初音　打機似抱抱</p><p>在「PSV初音未來限定版同梱裝」之中，除遊戲之外，最讓Fans流口水的，是初音PSV特別版主機，機背印上初音飄浮畫像，玩家打PSV時就如雙手捧住半睡狀態嘅初音一樣，仲唔冧死？至於主機本身會以晶瑩白色PSV3G/Wi-Fi版為基礎，再配上原創設計機身保護貼，及加上初音版的AR卡片，成部主機塞滿晒初音元素，完全係粉絲的身份證明，據講限量版的訂額已完全Full晒，手慢嘅Fans惟有捱炒價，而Game舖「保守」估計，起碼炒上四千蚊以上！</p><p>32首歌曲Fans盡興</p><p>《初音未來-ProjectDIVA-f》首次在PSV上推出，玩法沿用系列傳統，考驗玩家節奏及音樂感，畫面隨住初音唱歌跳舞時，玩家掌握節奏按下屏幕，不過共32首歌曲，從未收錄在同系列遊戲，所以極度考驗玩家對初音的熟悉度。想同初音一齊成功演出，「出手」時都要注意一下技巧，除了按PS掣的「×、○、△、□」外，當見到出現星星，就要跟指示按下屏幕，只要成功完美地點擊，就可得到額外分數，初音同時亦會更落力以更華麗方式表演，玩家的努力，絕對值回票價！<br>世嘉重新打造3D初音，姿勢更生動，光影效果亦更出色，加上80套衫畀你換，嘩，宅男Fans肯定冧到癲！</p><p>夜行雲《GS》編輯</p><p>因初音把聲過癮而喜歡咗佢，PSV版可以用Touch芒玩，較有新鮮感。</p><p>軒朗（四年粉絲）</p><p>有好多熟悉歌曲，身為初音粉絲，期待正式版時挑戰Hard難度！</p><p>PSV初音未來限定版同梱裝</p><p>晶瑩白PSV3G/Wi-Fi<br>主機、AR卡、機貼、音樂Game<br>售價：$3,488<br>淨遊戲下載：$419<br>（8月30日推出）</p><p>十月來港唱兩場$280已售罄</p><p>一個投射影像搞演唱會，喺日本居然可以瞬間賣斷門票。初音十月踩入香港同台灣吸金，香港雖只演兩場，但睇番快達通售票情況，$280座位已爆滿，剩番$960同$680嘅企位。想睇又想慳錢？SCEH就搞咗個初音Cosplay大賽，扮得最似嗰個，有機會獲得初音限定版PSV同梱裝，仲有兩張$960演唱會門票㖭。</p><p>fb專頁： http://www.facebook.com/PlayStationHK </p></body></html>