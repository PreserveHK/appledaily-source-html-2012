<html><header><meta charset="utf-8"><title>蘋機會：iPhone5傳聞大總結　長芒好揸手</title></header><body><h1>蘋機會：iPhone5傳聞大總結　長芒好揸手</h1><p>越接近「9.12」iPhone5現身大日子，網上傳聞就越瘋癲！上網搜尋一下，真假消息絕對多到人都癲！無GoogleMaps用、網傳無預載YouTube統統唔緊要，最重要係新機熱傳採用四核處理器、屏幕加大但比例變得修長，睇得舒服之餘，仲好好揸手㖭！<br><br>記者：陳國輝<br>攝影：周旭文</p><p>傳聞一　芒加大機變長</p><p>講到最瘋傳聞，肯定係iPhone5外形。以往見唔少出位手作仔，但最堅最多人信嘅，可能係呢款採用鋁合金底殼，並混入玻璃元素嘅至潮設計。呢部由手機維修公司iLabFactory親手炮製嘅iPhone5樣辦機，真到似層層。據資料講，屏幕由3.5吋改為4吋，並拉長成16比9顯示，FullScreen睇戲一流！其餘細位好似耳筒由側邊移至底部，以及插槽從30Pin縮小為19Pin等。</p><p>傳聞二　一頁顯示20個Apps</p><p>而目錄設計上，外國網站9to5Mac也估計，iPhone5解像度達到1,136×640，亦即表示由本來顯示16個Icon，現增加至20個Icon，操作上確實便利唔少。</p><p>傳聞三　四核機內置NFC</p><p>硬件方面，傳聞iPhone5會內置A6四核心處理器以及1GBRAM，表現比4S嘅A5更快更順；仲有唔少得，當然係剛起步嘅4GLTE制式，以及內置NFC晶片等，並預料喺傳送檔案上，將會更開放。</p><p>傳聞四　YouTube另行下載</p><p>新機唔使講係行iOS6，除咗Home介面有新變化，仲因Apple同YouTube嘅協議已屆滿，亦即係話iOS6會踢走YouTube預載，將之變成一款需自行單撈嘅App；至於鐵定放棄嘅GoogleMaps，Apple早前已宣佈會加入自家設計嘅3D地圖，喺最新版本iOS6Beta中，便有波士頓、亞特蘭大等地區更新，至於亞洲區如中港澳，預料短期內未必有得玩。</p><p>淘寶預炒￥6,688？</p><p>最多人關心及傳得最癲，就係9月12日發布、9月21日推出，亦即比傳統推出日子早成個月！不過先達Sales阿Roy唔多認同傳聞，認為蘋果唔會為迎戰三星Note2而改變策略。至於估計炒價，阿Roy認為炒上過萬元無難度，肯定唔止淘寶咁叫價六千幾人仔咁低囉。</p><p>先達反應：4S瘋狂插水</p><p>iPhone5未出，已深深影響用家買機意欲。最近多咗人落先達放4S，原因係按傳統，每次Apple公佈新型號，舊一代都會勁跌$800以上。目前4S回收價已嚴重插水，以16GB為例，回收價已跌至$4,000以下，相信接近九月會進一步下跌。</p></body></html>