<html><header><meta charset="utf-8"><title>做工與做人 - 左丁山</title></header><body><h1>做工與做人 - 左丁山</h1><p>退休人力資源董事到私立大學講21世紀人才需要，講完要旨之後，指出萬變不離其宗，無論甚麼專才人才天才，欲在不是爸爸控制的公司、企業或公營部門出人頭地，還是需要遵守基本做人之道，即待人以禮，適當謙虛，敬業樂業，新畢業生上工更要注重守時，萬萬不能遲到，最好早返工起碼十五分鐘，並非益公司喎，而係適應地鐵或巴士或行路返工之後，頭髮難免亂亂地，額頭有汗，領帶不整，諸如此類，早返工少少就可以有時間走入洗手間整理儀容片刻，用冷水抹下面，出到嚟都零舍精神爽利，預備開工。<br>講到咁仔細，大概只有上一代人事部主管先至要求咁高，今之80後90後，聽唔聽得入耳呀，專家Ｙ話：「年青人有自己想法：有權唔聽嘅，不過唔聽就唔好怨天怨地點解自己冇得升級。有本事有天才都好，冇禮貌，儀容不整，行事粗魯，始終係好蝕底，啲爹哋媽咪應該在家就訓練兒女，等佢地學曉禮貌，規律，唔好以為樣樣奉旨，譬如我在家就一定要兒女做一啲嘢，例如一個洗碗，一個掃地，自己執床鋪……」左丁山打斷佢：「咁菲傭做乜？」專家Ｙ話：「咪囉，你地倚賴菲傭太多，兒女倚賴菲傭太多，你估好好？千其唔好寵壞子女呀。」<br>呢個問題確係惡搞啲，富裕中產必須面對佢地兒女在社會上競爭之問題。大富人家仔女可以唔駛做，自有遺產，至於會唔會敗家爭產，乃日後之事，基層清貧兒童一出世就知道要掙扎求存，競爭力特強，但富裕中產兒童不上不下，大學畢業後一定要打工，要面臨競爭與挑戰，如自小在家被父母與菲傭呵護過甚，出到中環返工，EQ可能受到極大考驗。專家Ｙ話佢見過一位廿歲大男孩俾上司窒過幾次之後，對上司講：「就算我做錯，你都唔好次次鬧我吖，買盒朱古力吓我好唔好？」上司為之啼笑皆非。至於有人頂不住所謂壓力，一個月後就不上班，由媽咪打電話到公司代個女辭工嘅事情更不時發生。專家Ｙ話私立大學從新開始，毫無包袱，而且學生人數比較少，應該在教學之餘，亦同時教學生做人處世之道，如能做得到，畢業先可能更受僱主歡迎。</p></body></html>