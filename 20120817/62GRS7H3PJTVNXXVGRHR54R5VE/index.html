<html><header><meta charset="utf-8"><title>熱玩Cool夏：自駕尋靜灘　獨享日光浴</title></header><body><h1>熱玩Cool夏：自駕尋靜灘　獨享日光浴</h1><p>每逢夏天，想趁假日去海邊鬆一鬆減壓，總會有躺在沙灘午睡享日光浴的念頭，只可惜這個七百萬人的小島往往將我的美夢幻滅。暑假完結前，我決意租一架開篷車四出闖蕩，尋找人流稀少的小灘曬個夠。四個由東邊玩到西邊各有特色的小灘，皆是獨自享受日光浴的好地方，靜靜過一個悠閒下午，以陽光為身心充電。<br><br>記者：許維雅<br>攝影：林栢鈞（部份相片由Hidy提供）<br>模特兒：Amy、Hidy@GME</p><p>相信大家都試過周末去石澳、淺水灣或黃金海岸等幾個大灘，人頭湧湧的恐怖程度不單止難以靜靜地躺一躺、唞一唞，就連搵位泊車都令車主苦不堪言。無車就話要逼住去交通方便的大灘啫；有車在手，其實可以去啲交通唔方便，甚至無車到的小灘吹海風曬太陽。想搵好像外國咁杳無人煙嘅沙灘？幾乎已被完全開發的香港又點會有吖。以下介紹四個小灘，雖未至於稱得上為「秘灘」，但總算知嘅人唔多、去嘅人更少，不過提醒大家，呢四個灘全都無救生員當值，所以唔建議大家游水。其實悠悠閒曬吓太陽，曬到熱熱哋去岸邊玩吓水降溫，這已是不少人港人心目中的最佳節目。</p><p>第1站：西貢相思灣　泊車最方便</p><p>靠近清水灣郊野公園的相思灣海灘可算是記者們的影車勝地，因為全香港稍為可以將車駛近海灘作背景的地方實在寥寥可數，相思灣便是其一。加上沒有公共交通直達，若由清水灣道步行落灘的話，距離一啲都唔短，所以特別寧靜方便拍攝，撞見最多的就是附近居民游水或放狗散步。除了可揸車直達唔使行，泊車亦可算是最方便的一個，灘前有一大塊空地任泊唔嬲，就連咪錶都唔使入。四個小灘之中，相思灣未算最靜、未算最靚、水質環境未算最好，但它卻是集各方大同的中庸之選，躺在沙地上，感覺最似一個隱世小灘。</p><p>路線：</p><p>由尖東帝苑酒店取車→東九龍走廊→啟德隧道→觀塘繞道→將軍澳隧道→沿昭信路及坑口道往西貢方向→迴旋處第三個出口駛向清水灣道→轉左落相思灣路直至盡頭<br><br>（路程：約20公里/時間：約35分鐘）</p><p>小貼士：1）</p><p>相思灣路口隱蔽，容易錯過，駛經一大棟深啡色的香港三育書院後，應開始收慢車速搵路口。</p><p>2）</p><p>相思灣路段十分傾斜又凹凸不平，貼地跑車款式不太適宜駛入，加上分叉路口多，最好認清地圖才出發。</p><p>第2站：五塊田小棕林　浮潛熱選</p><p>鄰近銀線灣與岩頭沙之間的小棕林海灘，是學潛水勝地，亦是浮潛友愛蒲之選，證明水質一定不俗。灘中間有一條長長石路直伸落海，應該是方便位於該處的香港風帆訓練協會落水，但我就覺得最方便玩水，好似可以企喺海面上玩咁。若嫌小灘石仔較多，灘仔尺碼細，風帆協會那邊行落少少仲有個小灘供選擇。雖然迴旋處小空地可隨意泊車，但就細得多，又要留位俾人調頭，可泊數量不多。</p><p>路線：</p><p>由相思灣出發→沿相思灣路駛出右轉清水灣道→再右轉落小路坑口永隆路→沿路直駛至盡頭後再轉一個髮夾彎繼續落山→直至駛到風帆訓練協會<br><br>（路程：約5公里/時間：約15分鐘）</p><p>小貼士：</p><p>1）坑口永隆路的路牌比起相思灣路更加唔起眼，小心錯過，大家可同時留意靠在一起的五塊田路牌。<br><br>2）過了髮夾彎後的一段坑口永隆路是一條頗狹窄的單程路，小心遇對頭車。<br>泊車：沙灘前有一塊小迴旋處空地或泊於小路旁邊。</p><p>第3站：西沙石灘　寧靜無際</p><p>去到泥涌，走入一條通往海邊的隱蔽小路，穿過草叢就會見到一望無際的長長石灘，無敵海景配合四周寧靜的氣氛，絕對是沉思放鬆的好地方。不過，沿灘岸邊都是碎石，想搵地方坐得舒服最好帶多一張厚少少的沙灘蓆墊，還要記住小心留意潮水漲退免生危險。其實從Google衞星地圖發現，西沙沿岸仲有好多大大小小的灘仔，大家不一定要由泥涌那邊落，可探索其他向海小路，發掘另一個寧靜小天堂。</p><p>路線：</p><p>由岩頭沙出發→沿坑口永隆路駛出右轉清水灣道→到迴旋處往西貢方向→經過大埔仔村後跟西貢路牌駛入西貢公路→經過西貢市中心後駛入大網仔路→然後再靠左駛入西沙路往馬鞍山方向→去到西沙右轉入泥涌小路直駛落底<br><br>（路程：約20公里/時間：約35分鐘）</p><p>小貼士：</p><p>1）從西貢出發，駛入泥涌小路是在西沙茶座之前，見到茶座即代表已錯過路口。<br><br>2）小路兩旁均是村屋地，若車泊路邊，最好寫上聯絡電話於車頭，另西沙路有公眾錶位。泊車：泥涌村小路兩旁。</p><p>第4站：釣魚灣泳灘　青馬靚景</p><p>想避開人浪，深井是好選擇，青山公路沿途前前後後夾埋共有七個灘。今次我選擇已暫停救生員服務的釣魚灣泳灘，較易泊車，兼人流較少。長長沙灘雖被兩個小碼頭間開，但仍有好大地方讓你躺卧享受陽光，或靜賞青馬大橋及汀九橋無敵靚景！灘的盡頭更有燒烤場，相約朋友夜少少BBQ都仲得。缺點是太近馬路，車經過時會有點嘈雜。</p><p>路線：</p><p>由西沙出發→行馬鞍山繞道經大老山公路往沙田→經城門隧道往荃灣方向→轉駁屯門公路→見深井路牌左轉落青山公路→經過麗都花園即到達<br><br>（路程：約27公里/時間：約45分鐘）</p><p>小貼士：</p><p>1）行落沙灘的樓梯位前有避車處，若有老幼隨行，可先行放低他們再泊車。<br><br>2）若唔怕行得遠，可以泊喺陳記燒鵝上面的深井新村小路，免費泊車。<br><br>泊車：麗都花園停車場，時租$18起。</p><p>Hidy推介<br>浪茄灣　猶如外國</p><p>身為潛水教練的Hidy經常去一些秘灘潛水，問她的首選推介？她二話不話：「浪茄灣！海水好清，啲珊瑚好靚！第一次去到，我以為自己去咗外國嘅海灘，我哋班潛水發燒友先會成日去。」浪茄灣屬於禁區保護範圍，唔俾普通私家車入，又要行山先到，難怪保持最天然一面。</p><p>全港泳灘資訊</p><p>想搜尋全港泳灘的更多資訊，可以到康樂文化事務署網頁一覽，包括沙灘設施、救生員當值時間及地圖等都詳細盡錄，不過非正式泳灘如相思灣等則欠奉。<br><br> http://www.lcsd.gov.hk/beach/b5/beach-address-tw.php </p><p>租開篷車　最低消費$1,570</p><p>為介紹有車先方便去的偏僻小灘，專登向Avis借來一部BMW323iA開篷車，最低消費（24小時）需要$2,800。太貴？可選同樣坐四個人的MINICooper開篷車，24小時需$1,570。租車時，記得帶備身份證、車牌及信用卡，因租車時需預繳按金，以323iA為例，需繳付七萬元按金以防租車有任何損毀。<br><br>查詢：28906988（ http://www.avis.com.hk） </p><p>租車機會買一送一</p><p>即日起至9月3日，只要在Avis租車，同時提供夏天好去處，再上載跟租車車輛的合照至facebook的AvisHKfanspage，頭五名參加者有機會獲免費租車一天禮券，其他參加者都可獲$100租車禮券。<br><br> http://www.facebook.com/avishongkong </p></body></html>