<html><header><meta charset="utf-8"><title>馮仁昭四圍超：港姐決賽　日魔術師踩場 - 馮仁昭</title></header><body><h1>馮仁昭四圍超：港姐決賽　日魔術師踩場 - 馮仁昭</h1><p>港姐決賽會喺今個月26號舉行，噚日一班佳麗去尖沙嘴試眼鏡，今年大會搞搞新意思，除咗觀眾可以投票揀冠軍外，TVB仲請咗喺日本好出名，將海報個漢堡包變成真嘅日、法混血魔術師CyrilTakayama做表演嘉賓，佢仲會同評判之一嘅劉德華有互動演出㖭。<br>非戲劇製作總監余詠珊話傾咗幾個月先成事，Cryil咁出名，酬勞咪好貴？余詠珊話：「唔敢講，我哋畀好少咋（酬勞），同埋包機票同住宿，但對方拍心口應承。」余詠珊透露仲想搵小生花旦如林峯、胡杏兒同馬國明等演出，不過要再安排。</p><p>岑杏賢擸兩獎</p><p>十位候選港姐戴上眼鏡競逐時尚目光獎，最後由岑杏賢奪得，佢已連奪最佳首飾演繹獎同時尚目光獎，想唔想攞埋冠軍？岑杏賢就話：「平常心面對，希望可以繼續做到最後，做更多親善工作，宣傳香港。」咁講法攞埋國際親善小姐可以滿足到佢嘅意願。<br>岑杏賢得獎要多得老友佳麗朱千雪幫手影到張靚相畀評判揀，岑杏賢話會同朱千雪分享二萬五千蚊獎品，朱千雪就話：「就算唔分畀我，我都會錫住佢。」<br>此外，余詠珊又被問到《反轉三周1/2》抄襲美日節目，佢例牌否認：「我哋嘅出發點只係為過往節目致敬。15集太多嘢，其中一個動作話抄就唔公平，觀眾鍾意最緊要。」</p></body></html>