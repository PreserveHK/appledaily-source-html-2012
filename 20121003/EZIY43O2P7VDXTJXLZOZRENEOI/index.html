<html><header><meta charset="utf-8"><title>潘迪生法律學院 - 左丁山</title></header><body><h1>潘迪生法律學院 - 左丁山</h1><p>假期睇經濟學人，揭吓揭吓，見到一頁廣告，就係英國倫敦大學King's College之法律學院聘請院長，呢間法律學院幾有名氣嘅，唔知幾時開始呢，改名為The Dickson Poon School of Law，香港人自然懂得翻譯之為「潘迪生法律學院」。廣告透露，King's係世界前三十名大學，英格蘭第四古老（歷史）大學，英國頭七名研究收益最多嘅大學，每年收益超過五億二千五百萬鎊，而法律學院在全世界位列前二十名，今年開始推動一個四千萬鎊革新計劃，得到潘迪生捐款二千萬鎊。唔怪得咯，創立於1828/29年嘅大學，到咗二十一世紀，敵不過英國政府削減大學撥款，要效法美國私立大學咁向富豪籌款，咁好彩有位香港大亨潘迪生慷慨捐款二千萬鎊，就將法律學院命名為「潘迪生法律學院」啦。<br>二千萬鎊，約莫等於二億五千萬港元，與十億港元相差有一大段距離。香港首富李嘉誠捐款十億俾港大，港大始將醫學院改名為李嘉誠醫學院，但原來歷史比港大悠久得多嘅King's College，只要收到十億港元之四分一，就可將法律學院命名，便宜得多噃，香港闊佬咁多，不妨諗一諗，分四次捐二億五千萬元俾King's，話唔定可以命名四間學院呢，幾威呀！大劉（劉鑾雄）之公子劉鳴煒讀書叻過人，就係King's法律學院畢業生，由學士讀到博士，可說才財兼備，如有意思捐款嘅話，以後King's可能有起碼一間「劉鳴煒××學院。」<br>香港有啲人非常眼紅，唔抵得富翁捐錢俾大學可以有埋冠名大樓或冠名學院，其實呢啲事情在美國十分普遍，長春藤大學嘅歷史比香港大學醫學院長遠得多，不少醫學院、法學院、商學院皆以捐款人名字為名，英國大學有樣學樣，劍橋大學有Judge Business School，牛津大學有Said Business School，呢類學院命名，以後只會愈來愈多，有增無減。用陶傑嘅口吻，英國人咁文明，King's出身嘅御用大律師，點會用啲barbaric嘅遊街方法去反對命名嘅唧！大學教育與金錢分不開，大學需要好多錢來維持科學研究，人文社會研究，支付著名學者嘅昂貴薪水，故此英國大學視招收國際學生為一條財路，取錄條件近乎寬鬆，讀碩士尤其容易，留英再唔係金漆招牌咯。</p></body></html>