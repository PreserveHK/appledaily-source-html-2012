<html><header><meta charset="utf-8"><title>中環在線：<br>陳南祿做太傅幫陳啟宗湊仔 - 李華華</title></header><body><h1>中環在線：<br>陳南祿做太傅幫陳啟宗湊仔 - 李華華</h1><p>恒隆地產（101）董事總經理陳南祿（Philip）除咗湊住恒隆租戶，最近仲要幫老闆陳啟宗湊仔，事關陳啟宗大仔陳文博（Adriel）由上海調番來香港，做董事總經理行政助理。Philip以前喺國泰（293）都要湊見習生，但家陣呢位係太子仔，陳啟宗又鍾意親力親為，呢位太傅認真唔易做！</p><p>Adriel日頭怕羞　夜晚鬼馬</p><p>今年各大華資地產商都講繼承問題，陳啟宗似乎亦想趁熱鬧，開始推30歲大仔Adriel上台前。上周五恒隆喺瀋陽嘅新商場正式開幕，Adriel首次公開亮相，但兩仔爺無論喺商場、開幕禮以至晚宴都零交流，除咗經常前後腳，就連影相都唔企埋一齊。<br>Adriel朝早喺商場出現時仲怕怕醜醜，晚宴時先似番阿爸咁健談，由跟住Philip學嘢好刺激，到細佬喺外國做緊物理治療師乜都講一餐，又學埋阿爸鬼馬一面，攞番阿爸以范冰冰比喻恒隆來講，指恒隆似佢阿媽多啲，咁先夠靚夠好喎！<br>Adriel同阿爸一樣畢業於南加州大學，修讀國際關係，七年前畢業，先喺畢馬威上海分公司做會計，兩年前返恒隆，喺上海工作，最近兩個月回港跟Philip做行政助理。<br>Philip要帶住Adriel做嘢，應該難佢唔到，最難可能係點樣照顧呢位太子仔嘅感受，要睇住來教。上周五Philip就好識做，保持低調，畀晒陳老闆同Adriel表演！<br><br>李華華<br>mailto:LiWaWa@AppleDaily.com</p></body></html>