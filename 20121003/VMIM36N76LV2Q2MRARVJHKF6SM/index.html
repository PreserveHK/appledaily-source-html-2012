<html><header><meta charset="utf-8"><title>元氣堂：龍婆變聖羅蘭　老佛爺型爆上身</title></header><body><h1>元氣堂：龍婆變聖羅蘭　老佛爺型爆上身</h1><p>這陣子，羅蘭走在街上，別人都不叫她：「羅蘭姐！龍婆！」而是叫：「聖羅蘭！」多得海洋公園哈囉喂廣告，羅蘭穿黑西裝，戴黑超、手套，板直身子，變身老佛爺Karl Lagerfeld，數秒鏡頭剎那驚艷，同片的Wyman一身私伙靚衫都不夠這個77歲老人搶鏡。網民讚不絕口：「好型棍！」、「老佛蘭！」　記者：周燕　攝影：陳盛臣</p><p>棱角分明苦慘相</p><p>羅蘭笑說：「老佛爺本來好肥，後來佢開始減肥，一減就皺皮，所以佢啲衫全部都係高領，要遮住皺皮。」這個哈囉喂造型照足老佛爺，所以她的白恤衫也是高領，還要戴上沉甸甸的頸鏈和戒指。羅蘭鼻高，顴骨更高，本身的瘦削輪廓扮西人有優勢，由《謎》的英女皇一跳就跳到現在的老佛爺，跨越如此鴻溝，難怪觀眾又驚又喜。家英哥扮喬布斯已經夠絕，誰料羅蘭絕之餘，還加份型，「佢哋要我扮乜，我咪照扮囉，化妝同髮型都搞咗好耐，影相影到夜晚七點。」她一張棱角分明的臉，其實有點苦相，為羅蘭帶來電影《陰陽路》系列的龍婆、電視劇《神鵰俠侶》的爛面老婆子裘千尺等角色，經典是經典了，但統統不是醜就是慘，不是苦就是怪。<br>你替她不值？她卻替她的角色平反，「龍婆不是神神怪怪，她只是一個老人家！每套戲的龍婆都不同的，有的把她寫得很正面，她還會幫助鬼，『喂，你成日出嚟搞人，同佢有乜怨仇？』然後隻鬼講佢自己點樣點樣，佢就答番句：『得！得！得！我幫你搞掂。』就係咁之嘛。《陰陽路》裏面嘅龍婆就真係神神怪怪嘞，『呢間大廈有嘢㗎。』半夜三更一開，就見到佢企埋一邊，不過都係其他人驚之嘛，佢又無害人。」1993年，羅蘭在鬼片《七月十四》首次飾演有通靈能力的龍婆，更獲提名香港電影金像獎最佳女配角，結果輸給《新不了情》的馮寶寶。</p><p>奸表妹與壞女人</p><p>龍婆太經典，其後反覆在鬼片出現，甚至成為神怪老人代名詞，「葉偉信的《迴轉壽屍》雖然是鬼片，但情節很感人。」羅蘭在片中第三個單元故事〈最後晚餐〉出現，做一個死後回魂煮飯給家人吃的老人。2000年，羅蘭憑《爆裂刑警》奪得金像獎最佳女主角，在片中她演癡呆獨居老人，遇上借她房子查案的吳鎮宇和古天樂。年過六十才獲獎遲了點吧？「遲攞又係咁早攞又係咁，喺香港攞獎無錢㗎，我攞完獎都無起價，電影界畀個獎我，我唔應該再問電影界要多啲。係佢哋話個角色做得好，我唔知㗎！」總有點虛榮吧？「咪又係咁嘅羅蘭，又係食咁嘅飯，又係行咁嘅路，又係返TVB。」<br>除下黑超，脫下一身老佛爺盔甲，羅蘭又變回眉慈目善，年輕一輩未必知道這個笑語盈盈的老人在粵語長片裏演盡情婦、奸表妹、壞女人等角色，「表妹梗係鍾意表哥，梗要想盡辦法喺姨媽面前講表嫂點曳點曳，趕走表嫂嫁給表哥。」而女主角的臉孔總是溫婉可人如江雪、林黛之輩，而棱角分明的羅蘭往往被挑選做配角，「只要有一兩套戲做奸角做得好，人哋以後一揭開劇本，一見奸角就會諗到搵你演。」她十多歲入行，棄原名盧燕英，「當時仲紮住辮仔，跟同學睇人拍戲，旁邊啲戲務員走嚟問我演唔演。」1960年簽約嶺光影業，「那時丁瑩做女主角，我做配角。」直至現在，羅蘭也是演配角綠葉，「我從來無諗過要做女主角，因為主角要揹得起飛至得，如果你套戲唔收得，第時就無人搵你。主角無錯係賺多啲錢，人哋肯搵你拍戲咪好囉，自己唔好心頭咁高。」</p><p>角色不等於我</p><p>別人給甚麼劇本就演甚麼，她從不挑剔，「我18歲已經梳住隻髻扮人哋老婆，三十幾歲又梳髻，人哋話點解你唔識老嘅，因為我年紀好細已經要扮大人。」說來有點俗套，但演技就是這樣學來：「留意生活所有事情，乜地方都要去，High class要去，最低層嘅地方都要去。舊時有啲茶樓朝早四五點開門，咕喱攞住粗擔挑，飲完茶去碼頭等工作，我有個朋友話：『就算你攞機關槍掃射枱底都射唔中一隻腳。』因為個個都戙起腳吃飯。」這些生活閱歷，沒親自見過，是想像不來的。<br>也曾幻想擔正吧？「從來都無！與其想做女主角，不如用時間念經。」1958年，羅蘭受洗成為天主教徒，「媽媽話我五歲發高燒，病得好重，應該唔得，其間修女為我付洗，跟住就好番。1957年，我同媽媽一齊聽道，1958年正式成為教徒，個個禮拜都望彌撒，每日祈禱。」如此虔誠，與拍鬼片有矛盾嗎？「我係演員，只係演戲裏面嘅角色，嗰個角色唔係我。龍婆之外，拍打人呢，拍兇手呢，如果因為係教徒就唔拍，咁點得呢？」</p><p>自己考自己牌</p><p>1971年羅蘭開始拍電視劇，代表作有九十年代古天樂、李若彤版本的《神鵰俠侶》裘千尺一角，雖然只出現數集，但人人都記得這又老又醜的女人絕技是吐棗核，「一開場就要叫出凄厲笑聲，又凄凉又似厲鬼。我考自己牌，笑笑笑，睇吓邊款笑聲啱，又笑畀導演聽。呢個角色好醜樣，妝要化個幾鐘，本來係好人，佢老公鍾意咗其他女人，趁佢飲醉酒就挑走晒佢啲手腳筋，推佢落谷底。」正在上演的《天梯》裏，羅蘭做有錢老太太，死了個仔，大伯爺趁機爭產，「因為喜歡添哥（李添勝）啲戲先接拍，佢有齊劇本先開戲，飛紙仔的話，我怕記唔到劇本。」<br>羅蘭很多年都沒有染過髮，她不怕老也不怕醜，「朝朝照鏡都覺得自己老，對住塊鏡話：『你睇吓你幾醜。』」豈料一頭白髮也如此有型，無論是老佛蘭還是女皇，她都是如此受矚目。她思想很簡單，「拍戲見到同事就好開心，拍完一場又一場，拍拍吓又幾個鐘，時間過得好快。」還想做甚麼角色？「乜角色都演過，法官、問米婆、乞兒婆、半癡呆阿婆、奸嘅忠嘅、好人壞人，後生做阿媽，五十幾歲開始做貪心阿媽，唔係我要演啲乜，而係有乜角色要我演。」</p></body></html>