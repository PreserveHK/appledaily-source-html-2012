<html><header><meta charset="utf-8"><title>商場霸權續租須裝修<br>至少再揼百萬　蕉葉寧搬走</title></header><body><h1>商場霸權續租須裝修<br>至少再揼百萬　蕉葉寧搬走</h1><p>【企業求存】<br>地產霸權有幾霸？原來包括港鐵（066）在內的不少商場與商戶續約，都要求他們換上「新衣」，令商場每一角落時刻都保持「身光頸靚」。為此，每年都有大量小商戶被迫重新裝修店舖，此舉毫不環保並且製造大量不必要的垃圾。小商戶除面對大幅加租外，亦面對「被裝修」之苦。<br>記者：周燕芬</p><p>港人環保意識日濃，近期便有大批義工到沙灘執膠粒。但諷刺的是，此教人感動的鏡頭背後，不少經營商場的老闆，與商戶續約的先決條件是，不理店舖本身的殘舊情況是否嚴重，總之就要裝修，為香港製造大量垃圾，絕不環保。更令商戶氣憤的是，個場靚咗，人流多咗，反更有助業主加租。本報訪問了其中一名「被裝修」的苦主─蕉葉亞洲美食坊東主張華英。蕉葉早於98年便進駐港鐵旗下的杏花新城，至2011年終敵不過港鐵這大業主又加租又要全新裝修的要求，離開了服務10多年的街坊，搬到較為偏遠的粉嶺牽晴間購物廣場。</p><p>「裝修費未必賺回來」</p><p>張華英憶述離開當年，大業主要求加租30%，並提出「去唔去隔籬」；意味着要求蕉葉搬去另一店舖，迫令他全新再裝修過。一個2000呎舖重新裝修要3、400萬元，在二、三線商場經營3、4年都未必賺回來；1000呎舖裝修就要100、200萬元。他最終「計唔掂數」要結業。離開盤據地，張華英自然痛擊本港商場業主這種每三年續租時，便要求租戶重新裝修的做法極不環保，而且「好浮誇、好虛榮」！他指做飲食「唔係好似賣衫成5、6000蚊，或者賣手袋成萬蚊呢啲奢侈品咁貴，呢啲浮誇嘢就要一個浮誇嘅場嚟配合。但做飲食冇理由食碟牛腩因為裝修好浮誇，就可以由原價50蚊買到成300蚊！商場愈新就愈多人嚟，但我睇鬼佬啲場十年如一日，但乾淨企理，十幾年前Landmark（置地廣場）都冇翻新得咁密，家兩、三年就要連根拔起再嚟過。」以他的經驗，新裝修後「初期的確新屎坑，客人貴都會幫襯你幾次，但試完後幾個月就死！」他相信消費者重視服務並非追求商舖不斷裝修。</p><p>業主與租客無loyalty</p><p>張華英指商戶會追求客戶的忠誠度，但業主與租客之間就沒有「loyalty」可言。「業主話之你租咗個場10幾20年，尤其是大業主，因為同你講租約只係個職員，佢打工要有表現先有bonus，只要將租金收入提升30至50%就係加人工嘅依據；小業主有啲都講吓感情。」可惜香港的商舖越來越多是由大財團持有。他又批評業主無商業道德可言。蕉葉於杏花新城早年的隔籬鄰舍都已「全部走晒」，蕉葉算是守得最耐，「頑強力都算強」；業主見東南亞菜做得住，又找來其他東南亞菜和越南菜商戶來；即使之前表示只有蕉葉一家東南亞菜，都可以「講過唔算數」。他形容所有租約都是業主有「final say」，業主擁有最大權利，怎樣也敵不過商場業主。</p><p>麥瑞琼：累租戶成本升</p><p>張華英對港鐵的指控是否個別例子？香港零售管理協會主席麥瑞琼追溯，本港商場興起翻新熱潮始於04年。97至03年期間香港經歷亞洲金融風暴和「沙士」打擊，經濟一沉不起，商場更遑論花錢裝修。但自從04年內地自由行開始為本港注入新經濟動力，各商場為吸引更多自由行顧客，紛紛開始大舉裝修商場。麥瑞琼透露，現時本港各大商場約每三年續租一次，她指大商場普遍都會要求租戶更新裝修，又或要求調換舖位，改善商場的客戶組合，這無疑令租戶成本上升，推高通脹；但另一方面，亦促使香港成為國際城市，吸引更多國際知名品牌進駐，可謂有得有失。</p></body></html>