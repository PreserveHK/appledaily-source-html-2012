<html><header><meta charset="utf-8"><title>蘋機會：SONY鎂鋁Ultrabook　揮手識轉歌</title></header><body><h1>蘋機會：SONY鎂鋁Ultrabook　揮手識轉歌</h1><p>踏入六月，筆電將開始新一輪汰舊換新周期，事關Intel第三代配搭IvyBridge平台的Ultrabook終於發售。而SONYVAIO就搶先推出T系列，機身除了符合Ultrabook又輕又薄規格外，仲加入手勢控制功能，在鏡頭前可以隔空控制播片聽歌，夠創新！<br><br>記者：許福合<br>攝影：伍慶泉<br>Model：Boo</p><p>手指一撩校大細聲</p><p>現時幾乎每部筆記簿電腦都附設鏡頭，一直以來除咗玩吓視像會議外，其他實用性好有限。VAIOT就特別啲，其「ExmorforPC」鏡頭，雖只有131萬像素，但解像度去到1,280×1,024，玩HD視像通訊畫質不俗，不過講到最過癮，都係可以手勢隔空操控，只需將手放在鏡頭前約80-130mm範圍，鏡頭就開始捕捉手部動作，不同動作可控制不同功能；如睇相或影片時，將手向左或右時，就可以轉到前或後一個檔案，向下揮動就可控制音樂及影片的暫停播放。覺得音量太大嗎？伸出手指順時針或逆時針，就可以控制音量，好鬼過癮囉！</p><p>最難得係辨認率出奇地高，準確度達八成以上，只要把握好鏡頭距離，要靈活操作絕對不難，起碼比「銀河衫」易用得多。手勢控制還可以用在IE上，瀏覽網頁時可以揮手跳到上或下一頁，都算實用，希望未來加入更多操控功能便可了。</p><p>慳電速度快　兩秒瞓醒</p><p>這部VAIOT屬SONY首部Ultrabook，分別有11.6及13.3吋兩種，機身用上鎂鋁合金，感覺相當實淨。筆者愛用Ultrabook的原因就貪佢輕薄，11.6吋都只係1.32kg，雖然未及MBA的輕薄，但整體外觀仍稱得上美觀，值得推介！<br>系統方面使用第三代低電壓版IntelCorei5/i7處理器，在系統及顯示效能都會有所提升，配合SSD硬碟，讀寫以至啟動都極快，即場計時啟動電腦，大約只需5-7秒，相當不俗。另外還設有RapidWake+Eco功能，合上機蓋後再打開，只需2秒就Wakeup，幾乎係即開即用，連嗰幾秒開機時間都慳番。</p><p>SONYVAIOSVT11115FGS</p><p>處理器：IntelCorei51.7GHz<br>記憶體：4GB<br>硬碟：128GBSSD<br>顯示：IntelHDGraphics4000<br>屏幕：11.6吋<br>系統：Win7HomePremium<br>查詢：SONY（23452966）<br><br>＊11吋、256GBSSD型號<br>為$9,480<br><br>＊13.3吋型號，售價待定</p></body></html>