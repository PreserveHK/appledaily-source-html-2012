<html><header><meta charset="utf-8"><title>情侶手繩綁女友過大海陳七五星級爆房</title></header><body><h1>情侶手繩綁女友過大海<br>陳七五星級爆房</h1><p>【澳門獨家直擊】因偷食爆房煲煙遭模女友劉雅婷（Toby）及老闆羅傑承遺棄、慘變雙失青年的26歲球星陳肇麒（陳七），最近洗心革面，據知他多次向女友道歉，前晚更趁Toby到澳門工作，實行人盯人戰術箍煲，今次陳七還帶女友豪住五星級酒店，相比之前偷食的維多利亞時鐘酒店，箍煲誠意，路人皆見，成功非偶然！</p><p>陳肇麒上月13日英超煞科大戰之夜，背住正印女友劉雅婷，拖Toby的好姊妹Emily到天后維多利亞時鐘酒店爆房，在酒店溫存100分鐘，換來雙失青年身份，因煲煙影響球員形象，不但即時被南華球隊老闆羅傑承替他退選「香港足球明星選舉」，及後更被解約。</p><p>人盯人戰術箍煲</p><p>另一邊廂，Toby曾決絕地表示與陳七的感情已告一段落，不過，未幾Toby態度漸漸軟化，還轉口風說：「暫時分手先，但我會原諒佢。」果然，陳七眼見Toby態度軟化，前日（5日）趁女友到澳門工作，採取人盯人戰術箍煲，在五星級的星際酒店book定房等女友，最終箍煲成功。<br>前日下午一時四十五分，穿着熱褲的Toby，跟四、五名模拉着拖篋，一同到上環港澳碼頭上船，到澳門MGM酒店擔任活動表演嘉賓，而陳七則於晚上九時十五分孭着背囊抵達港澳碼頭，他穿着的白色T恤，胸前大大個勝利手勢圖案，似對箍煲胸有成竹。在碼頭期間，陳七不時東張西望，又在碼頭下層商場兜圈，似怕再被人偷拍，兜完圈見安全，便閃身入閘，乘搭九時半船過大海，一小時後到達澳門，陳七依然警覺性甚高，繼續左望右望，然後乘星際娛樂場的穿梭巴士直抵星際酒店。<br>到酒店後，陳七先行checkin，但未有即時上房，反而放下背囊在行李代管處，到賭場行了一圈，不過他並沒有下注，過五分鐘後才獨自上房。<br>至晚上十一時，記者發現Toby拉着拖篋來到星際酒店大堂，打電話給陳七來接她，不過等了數分鐘仍未見男友，Toby惟有到coffeeshop坐低等，再等了數分鐘，陳七便來接她上房。</p><p>減人工復出有望</p><p>據知，陳七於上次爆房事件曝光後知衰，多次向Toby道歉，而Toby本身很愛陳七，故見男友道歉有誠意，遂給他機會，今次陳七就乘女友工作之便，追到澳門，以五星級酒店服務來箍煲，前晚所見，陳七、Toby左手都戴住情侶手繩，可正式宣佈箍煲成功。<br>至於事業方面，其實陳七在球場上仍具價值，之前流浪總監李輝立說過，如陳七想落班可找他，據聞陳七不愁落班機會，只要他肯減人工，自有落腳地。<br>採訪、攝影：楊浩賢（香港）<br>黃曉程、梁繼光、李志明（澳門）</p><p>話你知：七哥戰場比拼</p><p>陳七由天后維記轉戰澳門五星級星際酒店，兩間酒店檔次差天共地，維記勝在地點就腳，又可短租2小時快靚正，而星際有星級代言人梁朝偉，設施自然不同凡響，與愛侶除可享用房內設施，又可齊齊食早餐做吓gym游吓水。</p></body></html>