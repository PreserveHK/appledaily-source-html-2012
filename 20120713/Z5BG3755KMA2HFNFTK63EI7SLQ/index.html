<html><header><meta charset="utf-8"><title>我得寵：胡杏兒1屋8貓　難產最痛</title></header><body><h1>我得寵：胡杏兒1屋8貓　難產最痛</h1><p>貓一向給人難以接近的高竇感覺，養貓的人甚至自嘲貓奴，貓奴胡杏兒養了八隻貓，她解釋貓咪其實並不高竇，只是較有性格和慢熱，愛貓也非常黐人。但談到與貓咪相處最難忘的時刻，杏兒傷感地勾起年前貓女波波難產的慘痛經歷。　撰文：文國駿</p><p>胡杏兒自小與貓有緣，八歲起開始養貓，至今共養過15隻，現家中仍有八隻「貓主人」，分別是貓爸爸包包、媽媽波波、女兒灰灰、兩個兒子豆豆及JoJo，黃黃、咪仔及虎虎則分別由杏兒及其大家姐和二家姐執回來養的。</p><p>偏愛霸道包包</p><p>問到杏兒起初為甚麼會養貓？她表示：「我記得好細個時爸爸就拎咗幾隻貓返屋企畀我哋幾姊妹養，我哋都養得好好㗎，佢哋都去到20歲先過身嘅，算係貓瑞！」她又坦言小時候覺得狗太熱情，經常會被舔得滿面口水，所以未有想過養狗。貓一向被指高竇，杏兒即為牠們澄清：「其實貓並唔係咁高竇，佢哋只係有性格同埋慢熱少少啫，好似包包咁，佢都好熱情成日黐住我㗎。」<br>對於家中的八位「主人」，杏兒坦言特別偏愛大大份又經常蝦蝦霸霸的包包，更指牠似足《多啦A夢》中的胖虎，她說：「包包係灰色嘅英國短毛貓，佢喺屋企成日好似大晒咁嘅，成日蝦其他貓，不過對人又好好，好溫柔，而且佢好有靈性，好似成日知道我想講乜嘢咁，我放工返屋企又會喺門口坐定定接我。」</p><p>幫手接生驚險</p><p>對於與一眾愛貓的開心時刻，杏兒笑言要數也數不清，簡簡單單如晚飯後坐梳化上，被八隻貓咪賴在一起已覺開心，但提到最難忘的事時，杏兒立時顯得落寞並謂：「嗰陣買咗包包，之後再買埋貓女波波做包包老婆，我一直希望佢哋可以有下一代。」杏兒透露起初包包及波波的交合一直也不順利，直到一天她發現波波的肚很脹，才發覺波波真的有喜，她坦言當時很開心，如自己做了奶奶一樣，可是悲劇亦因此而發生。<br>杏兒說：「波波懷孕嘅時候我仲忙緊拍《肥田囍事》，有一日返到去發現波波穿咗羊水，我幫佢接生，不過生極都生唔出，最後要去醫生度開刀，結果難產，有兩隻出世時已經冇咗反應，剩番豆豆、灰灰同JoJo，嗰陣我即刻諗，我成日希望佢哋有下一代係咪唔啱，所以之後我都冇再要求寵物生BB，幫佢哋絕晒育。」</p><p>工人專職湊貓</p><p>杏兒當正包包和波波生的三隻貓咪如孫仔孫女，談到湊孫的苦與樂時，杏兒可算不遺餘力，更把工餘時間也全給牠們，她說：「嗰陣拍《肥田》已經好辛苦，返到去因為佢哋又好似唔係好識食奶，所以我要做埋奶媽，去開奶同營養飲品畀佢哋！」<br>杏兒現在工作越來越忙，她更特別請了工人照顧八隻愛貓，希望給牠們一個最舒適的家，杏兒笑言：「工人都好錫貓，係寓工作於娛樂。」</p></body></html>