<html><header><meta charset="utf-8"><title>價值</title></header><body><h1>價值</h1><p>家輝是獨子，父親在他四歲時因病離世，家輝就靠母親獨力養育成人；年近三十的家輝，決定與拍拖五年的女友共諧連理，寡母婆捱大個仔仲見到佢成家立室，家輝母親當然老懷安慰，誓要傾盡老本，大排筵席、大宴親朋鋪張慶賀，因此母親對菜單極其緊張，而當她發現菜單上竟然沒有「魚翅」，登時大發雷霆，要投訴擺婚宴的酒店辦事疏忽，但卻被家輝力阻：「媽！家擺酒唔食翅㗎喇！」母親覺得匪夷所思：「擺喜酒點可以無翅食！」家輝有點不耐煩：「媽！時代唔同喇，家擺酒食翅，會俾人話唔環保㗎！」<br>媽激動得熱淚盈眶：「我唔理咩環保，總之我個仔餐結婚酒，唔可以咁失禮無翅畀客人食，我訂咗佢哋唔食係另一回事！」家輝按捺不住：「妳知唔知要殺幾多條鯊魚，先夠做一餐結婚酒嘅魚翅呀？」母親動了平身最大的怒氣，一巴摑向家輝，哭着跟他說：「你知唔知我捱咗幾多苦嚟養大你！鯊魚緊要定阿媽緊要？」家輝無言以對。<br>妓女安妮在皮草店買了一件貴價西伯利亞狐狸皮大褸，步出店外時遇上一班示威的環保分子，其中一名成員痛心疾首，指着安妮質問：「妳知唔知道要殺死幾多隻狐狸，至夠造妳身上面嗰件皮草大褸？」安妮不慌不忙、不亢不卑向那環保成員說：「咁你又知唔知，我要俾幾多男人×？先可以買到呢件皮草大褸？」<br>家輝母親與妓女安妮所說的都不是歪理，你不能接受，只是大家的「價值觀」不同而已！</p><p>作者Profile</p><p>編劇、導演兼電台節目主持，認為「愛情」是沒有工作時的玩意，「工作」是沒有愛情時的必需。<br><br>作者：鄒凱光<br><br>逢星期三刊出</p></body></html>