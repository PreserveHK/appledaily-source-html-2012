<html><header><meta charset="utf-8"><title>私駕路：混能小車周記　輕鬆每一Day</title></header><body><h1>私駕路：混能小車周記　輕鬆每一Day</h1><p>要悟出「平凡是福」的人生道理，談何容易呢？借來混能揭背小車豐田PriusCChampion玩了一星期，舒服的操控、實用的空間、廉價的油費，足夠滿足平日生活所需。這平凡小車雖未有帶來興奮的駕駛體驗，但還車一刻，我卻有些少失落，難捨PriusC所帶來如此輕鬆自在的每一天。<br><br>記者：許維雅<br>攝影：黃子偉<br>Model：CC</p><p>Day1<br>操控舒適　輕易上手</p><p>相信好多車主都會認同這一句話：「揸車係會上癮㗎！」深深明白養車是貴過搭的士，亦完全理解搵位泊車是煩過Call的士的道理，不過每年加入車主幫的人依然不少。試過長測不少名貴靚車，雖然今次主角豐田PriusCChampion只屬低班馬貨色，但卻令我第一次萌生買車的念頭。長闊高只有3,995×1,695×1,450mm的PriusC，輕型尺碼令泊車睇位倍覺方便輕鬆，配上前尖後圓的鮮橙色造型，屬於一般年輕人都不會抗拒的正宗日本小車類型。試揸第一日，可能都要啲時間適應新車脾性，容易上手的操控亦貫徹日本小車的特性，不過懸掛穩健及軚感偏向扎實，卻意外地帶來驚喜，即使高速過百都未覺車身太飄。相信新手揸住佢四處搵節目，都唔會感到有壓力。</p><p>Day2<br>大小儲物　收納妥當</p><p>PriusC雖然車仔細細，但用落就發覺這部五門揭背小車的實用程度頗高，頭頂車廂空間充裕，加上後座平地台設計，令後座坐滿三人時不致變成沙甸魚。此外，尾箱雖不及Ractis大，但不用摺合後座亦可輕鬆放入30吋大篋，無論自己去旅行或者接朋友機，靈活的儲物空間就可以發揮出更勝房車的作用。另一值得一讚，就是大大小小的儲物格設計相當有心思，偷盡每一處車廂空間。再者，23萬幾的小車已有Keyless、TouchTracer顯示的多功能軚環、免提藍芽電話及聽歌等配備，已能應付平日經常用到的駕車所需，有時仲會嫌冷氣凍過頭，這隻低班馬尚算交足功課。</p><p>Day3<br>每公里$0.8　環保入門</p><p>假日有車在手，特別鍾意去遠啲尋戶外活動，更何況配上1.5公升Hybrid引擎的PriusC油費勁抵玩，實際數據顯示全新油電混合動力系統的油耗約20km/L，以油價$16/L計算，即每公里$0.8。論車價、論規格，馬力總輸出只有101匹的PriusC，按道理，你亦不會對它的性能有任何期望，不過若可以如Prius一樣加番個Sport模式方便上斜時Cut線，咁就更加貼心。代步幾日，開始忍唔住計計數，車價供得起、牌費低、油費平，平易近人的PriusC的確吸引年輕人踏出環保的第一步。</p><p>PriusCChampion</p><p>引擎：1,497cc直四配同步電動馬達<br>馬力：73PS/4,800rpm（油電混合動力總輸出101PS）<br>扭力：111Nm/4,000rpm<br>傳動：CVT電控無段變速<br>售價：$235,545<br>查詢：23054555（皇冠車行）</p></body></html>