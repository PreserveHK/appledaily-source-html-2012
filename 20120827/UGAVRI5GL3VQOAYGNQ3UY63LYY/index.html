<html><header><meta charset="utf-8"><title>最低工資搞亂檔　酒樓苦工冇人吼<br>經理也洗碗</title></header><body><h1>最低工資搞亂檔　酒樓苦工冇人吼<br>經理也洗碗</h1><p>【企業求存】<br><br>最低工資實施一年多以來，對工作較辛苦的餐飲業打擊至大，尤其洗碗及侍應人手嚴重流失，結果服務質素顯著下降，「茶客舉咗好耐手都冇人理!甚至連經理都要幫手洗碗」。記者:周燕芬</p><p>經營逾30間酒樓連鎖店的新光酒樓集團創辦人胡珠坦言，近一年本港酒樓業服務質素顯著下降。「呢一年嚟埋單畀多咗錢，但服務就少咗……冇人開茶、冇人落菜單、冇人埋單……舉咗好耐手都冇人理！」勞工短缺正嚴重影響本港餐飲業的服務質素。<br>胡珠力數餐飲業服務質素下降，每句說話都倒自己米，他直指，現時酒樓面對最大的難題是「請人最慘，巧婦難為無米炊，有工請唔到人用。」尤其是酒樓的基層工種，包括洗碗、傳菜、潔淨和點心師傅等。<br>胡珠認為，去年中實施最低工資後，變成「做又卅六，唔做又卅六」，都可取得28元時薪，所以大家都要搵份好工做，辛苦工冇人吼。</p><p>被迫時薪$50請人洗碗</p><p>餐飲業工作量大，又多粗重工夫；很多基層員工都轉去做大廈管理員或清潔之類的較舒服工種，現有員工就此流失了一部份。另一方面，生力軍亦接不上，年輕人怕辛苦不願入餐飲行業。他指，有些綜援個案其實「好得閒」，勞工處曾經介紹過綜援人士來酒樓打工，「點知試過做半日就走咗去，喺後樓梯靜雞雞將件衫除咗就走人……唔鍾意俾人呼呼喝喝。」<br>胡珠稱，以最低工資28元早已請不到洗碗工；以前洗碗工時薪約25、26元，現在要30元以上才可以請到人；個別行家於中環區出手更高達40、50元。點心師傅又是另一重災區，因為要早起身，凌晨3時瞓到最甜時刻就要起床，因為茶客晨早6時便到酒樓嘆茶，要提供新鮮點心。</p><p>經理變阿四　乜都要做</p><p>現在一間酒樓缺十個、八個人手是普遍現象。至於如何應對，他形容為「八仙過海，各顯神通」！一是加薪請人；或者臨時調配人手，甚至由經理幫手「洗大餅」，搬枱搬凳也要落手落腳做。<br>讀完書就做酒樓樓面的吳謹興，努力逾十年，終等到工字出頭天，現於新光集團旗下百樂門宴會廳做經理，一身白恤衫西褲打領呔的吳謹興，帶領約30位員工，全日服務100張大小枱的客人，記者訪問的當日下午，午市剛過，食客紛紛離開之際，只見吳謹興急忙走入廚房戴上膠手套，與洗碗阿姐一齊洗碗，他更形容自己是一個「百搭」員工。</p><p>不願入行　請人有困難</p><p>經理本來是要指揮下屬做事，現在卻要落手落腳做埋一份。他解釋，洗碗工原本要五個人，現時只有兩人工作，「請咗兩、三個月都請唔到人，出面啲人都唔想入呢行，惟有自己做埋。」他表示，現時自己「乜都要做，洗碗、執枱……經理可以叫做百搭。」即使請到人也未必「啱用」，有些應徵者不夠禮貌，不適合服務業，他最希望可以搵到又快手又聽話員工。<br>他現在每天工作時間約11個小時，每日晚上11時半左右放工；若有喜慶飲宴，更要做至凌晨12時過後才可以收工。若閒日晚上生意較少，則可提早放工當作補鐘。</p></body></html>