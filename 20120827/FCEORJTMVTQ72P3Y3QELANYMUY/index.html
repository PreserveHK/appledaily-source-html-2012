<html><header><meta charset="utf-8"><title>蘋機會：《Battleship》隱藏結局　人肉揪贏異形</title></header><body><h1>蘋機會：《Battleship》隱藏結局　人肉揪贏異形</h1><p>一齣劇情無謂兼犯駁嘅科幻特技片，全球票房居然連勝，唔使講都估到係《Battleship》全靠神級CG特技食糊。藍光版剛上市，120分鐘「正場」轟炸得不亦樂乎，若你覺得古董艦戰勝外星科技係無可能嘅話，Bonus隱藏結局話主角同㗎仔艦長憑肉身趕走外星人，應該更難接受。<br><br>記者：陳國輝</p><p>炸斷中銀超逼真</p><p>用外星侵襲地球嘅題材為背景，實情多如繁星！故事都幾老土，大概話有班外星人因收到美國發出嘅衞星訊號，所以想將地球變成佢嘅殖民地，同一時候，喺太平洋進行聯合軍演嘅美日艦隊，剛好就遇上呢班入侵者，唔使講最後咪打起上嚟囉！<br>整套戲120分鐘，大大話話近四分之一時間用嚟交代人物、背景，起初我都頂唔順，但正式進入戲肉，即係由出現香港寶蓮寺天壇大佛一幕開始，之後無晒冷場！佢比起當年《蝙蝠俠：黑夜之神》同樣搵香港做背景，今次明顯震撼得多，尤其外星生物直墮中環地面，將中銀大廈完全撞散嗰刻，身為香港觀眾，真係睇到有啲心寒；而另一部份跌落會展海旁產生嘅強烈撞擊聲，如果你搵部靚嘢重低音細心欣賞，會發現厚重嘅海浪聲，加埋刺耳嘅浪花效果，感覺逼真恍如世界末日！</p><p>Bonus睇另類大結局</p><p>睇完120分鐘，只不過做完熱身咋，事關Blu-ray碟所收錄嘅內容也相當豐富。最值得戰艦迷回味，一定係介紹船艙和武器部份，訪問完導演Peter Berg，佢仲會親身走入曾駐守珍珠港嘅美國海軍驅逐艦「密蘇里號戰艦紀念館」，介紹呢名已滿70歲嘅「主角」威水史，Bonus內唔只提供真實片段，還有當年首度出航嘅黑白照片，肯定啱粉絲回味！而特別欣賞劇情嘅老友，碟內亦收錄三段未曝光結局版本，畀你睇完再睇。片長約20分鐘，包括兩名型男如何憑血肉之軀戰勝太空船等，至於詳情係點，梗係留番你買碟返去睇啦！<br>今次《Battleship》分別推出普通版及鐵盒裝兩款，雖然以往鐵盒勁多人搶，但有DVD店負責人話，可能兩者Bonus都無乜分別，同時差價只有$50，故暫時都未出現炒價。</p><p>《超級戰艦：異形海戰》（Battleship）</p><p>音效：杜比數碼5.1<br>畫面：2.40:1<br>特別收錄：決戰時刻、戰艦的視覺刺激、探訪二次大戰戰艦「密蘇里號」</p></body></html>