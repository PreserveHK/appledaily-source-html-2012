<html><header><meta charset="utf-8"><title>中環在線：全城瘋傳背妻曳曳<br>財演偷食靚仔當災 - 李華華</title></header><body><h1>中環在線：全城瘋傳背妻曳曳<br>財演偷食靚仔當災 - 李華華</h1><p>金魚缸靜過鬼，最適宜諸事八卦，近日財經圈就八緊邊位財經演員偷食。消息一出，一位離婚再娶的中年靚仔財演即刻俾人點名，講到真嘅一樣。但聽聞真正偷食嘅呢位財演絕不靚仔！傳聞中「偷食財演」年過40，曾經低位買入一個九龍站凱旋門單位，平時多數喺圓方出沒。咁蹺有位中年「靚仔財演」近年轉過兩次會，加人工令佢發過豬頭，令人感覺佢實買起得凱旋門，加上佢離婚再娶，被標籤「用情不專」，再去偷食都唔出奇。華華唔敢百分百肯定「靚仔財演」有冇再偷食，但佢家陣呢位太太就確實得佢好實（唔知係咪擔心佢又離婚再娶），兩公婆星期一至五放工一定等埋食飯，一齊返歸，星期六、日放假例必行孖咇。偶爾「靚仔財演」出差，太太都一定跟埋去，仲之好似人肉跟蹤器咁，呢位財演想偷食應該都要諗爆頭。</p><p>凱旋門作金屋  十分有米</p><p>而且「靚仔財演」鍾意買衫、買相機多過買樓，一直租樓住，都唔似會買個凱旋門嚟偷食，自己就租樓住咁奇怪。傳聞中的「偷食財演」其實唔係靚仔，但係肯定身家豐厚，事關家陣一個最細五百幾呎嘅凱旋門單位都要成千萬，淨係呢個單位已經令佢賬面賺唔少。不過咁，財演界有兩位人士指點華華，叫我唔使花時間搵邊個偷食，應該調番轉，搵邊位已婚男財演冇女朋友喎。【偷食財演特徵】年齡：逾40歲身家：相當豐厚出沒點：圓方李華華mailto:LiWaWa@AppleDaily.com</p></body></html>