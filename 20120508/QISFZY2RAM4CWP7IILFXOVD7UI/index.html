<html><header><meta charset="utf-8"><title>蘋機會：摩記薄機配大電　煲粥17小時</title></header><body><h1>蘋機會：摩記薄機配大電　煲粥17小時</h1><p>智能手機的確好玩，食飯、搭車個個低頭掃掃掃，不過耗電量始終係死結，令外置充電池幾成必備配件。Motorola新機RAZRMAXX，就有計幫用家解決問題，內置特大號3,300mAH鋰電，足足畀你狂煲17粒鐘電話粥！<br><br>記者：許福合<br>攝影：蔡家輝<br>Model：Pinky@PureModels</p><p>加電量依然纖薄</p><p>新手機在推出時都愛強調輕薄，但在薄機身上容納大電池，其實甚有難度，例如最近兩部熱門手機SamsungGSIII同HTCOneX，電池容量分別係2,100及1,800mAH，已經是名列前茅之作。而RAZRMAXX最強之處，係配備電池高達3,300mAH，就算無間斷通話，都可支持長達17.6小時，認真誇張！難得是保持纖薄身材唔走樣，厚度仲Keep到8.99mm，重量亦只係145g，拎上手完全不覺大碼電池帶來的負擔。<br>機形方面，仍然係Moto一貫霸氣設計，四平八穩，外殼使用玻璃面及鋁製切割，再加配4.3吋SuperAMOLEDAdvanced屏幕，貴氣十足，最重要內部電路板有納米防水濺鍍膜技術處理，下雨時濺到水都無有怕！</p><p>自動定位轉Wi-Fi</p><p>除了玩得耐，用起來亦好爽快，在1.2GHz雙核處理器支援下，行Android2.3.5，可升4.0ICS，由介面到開關Apps，感覺都相當順暢。若想再快一點，推介使用獨有的SmartActions智能模式對應，原理就係預先設定條件，符合後就會啟動相關功能。例如筆者常聽音樂，可設定成插入耳機，就會自動開啟音樂App；甚至機內GPS知道你身處家中或辦公室，便會啟動Wi-Fi，既自動將不用功能關閉，又可進一步慳電！另一個獨有功能係MotoCast，可以直接從電腦串流下載音樂、影片、相片或檔案，任何資料、檔案都可隨身攜帶，簡直係將家中電腦當雲端儲存咁用。</p><p>試片測耐力</p><p>將屏幕調到最光及關上Wi-Fi功能後，開始播放HD影片，在一小時後，用電量約為10%。結果顯示RAZRMAXX電量的確驚人，估計適當調暗屏幕，可以連續播片10小時以上。</p><p>MotorolaRAZRMAXX</p><p>系統：Android2.3.5<br>處理器：1.2GHz雙核<br>屏幕：4.3吋（540×960）<br>記憶：16GB+microSD槽<br>相機像素：130萬（前）＋800萬（後）<br>通話時間：17.6小時<br>備用時間：607小時<br>查詢：Motorola（25063888）</p></body></html>