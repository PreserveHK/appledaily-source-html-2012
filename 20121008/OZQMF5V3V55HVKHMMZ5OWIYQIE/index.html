<html><header><meta charset="utf-8"><title>異動空間：鞍鋼四折大平賣 - 魏力</title></header><body><h1>異動空間：鞍鋼四折大平賣 - 魏力</h1><p>伯南克8月尾放風推QE3後，港股連漲5周，由萬九點炒上二萬一，創5個月新高。另外，港人盲搶樓，地產股升到癲，連大折讓股都炒爆，去到呢個地步，魏力建議趁市場亢奮時，及早由「本地薑」換馬中資股，聚焦下月十八大後的政策受惠股。<br>今年H指大幅跑輸恒指，趁市場氣氛改善、魚缸夠水之際，追落後中伏機會細好多。水泥及基建股最早開車，之後係電訊設備股，近幾日紙股、玻璃及航運股都起錨。剩返乜嘢最落後？就係各類基建、鐵路、起樓都要用的鋼鐵！<br>冇錯，連牛頭角順嫂都知經濟唔好，鋼鐵業產能過剩，鋼價暴跌，好多鋼企頂唔順要執笠。不過，社科院調查顯示，第二季中國經濟已見底，加上中央連續減息，十八大後料將加快谷基建鐵路投資，鋼鐵需求復蘇可期！9月內地鋼鐵業PMI顯著回升至43.5%，鋼材銷量亦較8月反彈近8%。再者，鋼市亦逐步「去庫存化」，庫存指數回落至50%以下，顯示供求趨於平衡。<br>業務見曙光之餘，估值更係平到笑，鞍鋼股份（347）現價（4.24元），PB只係0.46倍，較8、9月高位仍低一成，大有條件追落後，短炒睇8月高位4.67元，中線目標係翻半番！<br><br>魏力<br> http://www.facebook.com/2012jason </p></body></html>