<html><header><meta charset="utf-8"><title>哈佛係神 - 左丁山</title></header><body><h1>哈佛係神 - 左丁山</h1><p>周生生集團執行董事周敬成係註冊牙醫，身家大把，為要送兩名兒子進入哈佛大學，被騙港元一千六百七十萬元，因兒子入哈佛不成，在麻省地方法院提交申訴書，追討所失款項。<br>呢種事經蘋果日報披露，即時成為上流社會及教育界話題，人人都問：「入哈佛駛唔駛咁貴呀？」或者：「駛唔駛咁搏呀？入唔到哈佛又點啫？」呢日與一班前輩吃午飯，有兩三位億萬富豪都視之為笑話，慨嘆既然使得起咁大筆錢，被騙就當笨一次，點解要搞到上法庭，令全世界街知巷聞，當事人還有甚麼面子？<br>哈佛神話令人迷迷茫茫，失去知覺。左丁山一位後輩自幼頑皮，自細就聽人講得多，讀小學五年級時，有一次居然在公眾場合：「我要讀哈佛！」幾十位在場親友為之側目，不少人笑佢，「你中英文都寫唔出五十字，讀乜嘢哈佛大學呀？」點知細路有急智，被眾人取笑後，識得澄清：「我話讀哈佛，即係哈爾濱佛教大學呀！」眾人笑到碌地，細路仔有如此急才，抵佢後來考入中大。有錢人不妨到哈爾濱申辦一間哈爾濱哈佛大學，簡稱哈佛，以滿足一啲人嘅虛榮心啦！<br>哈佛咁有吸引力，明星級魅力，豈止係一間著名研究大學咁簡單，先至令一般家長為她神魂顛倒。左丁山呢類人物，冇資格入哈佛，但在中環打滾多年，見過不少哈佛畢業生，叻人又真係多嘅，如利豐馮氏兄弟最頂呱呱，老友記博士L係哈佛博士，昔年老師K嘅細仔亦然，見得多就不覺得哈佛太神奇，差嘅都有啫，不過無謂講人地笑話啦，人地讀完哈佛就成為名人吖嘛。<br>肥仔K中學時期到過耶魯大學夏令營兩次，大學時到過哈佛讀暑期英語班，問佢兩者有何形式分別，佢諗咗一輪後就講：「耶魯好似比較低調，不尚吹牛，樣樣平淡，要學生自己去領略，比較踏實。哈佛就唔同咯，辦暑期班明顯係要賺錢，住宿舍樣樣講錢，俾到你肉痛，但做騷交足貨噃，校長森瑪斯親自向暑期生打氣，搵諾貝爾獎得主對英文班學生演講，大牌教授出動，猛話Harvard is the best, we would not want you if you are not the best of the best!搞到我地飄飄然信心大增，如果讀哈佛四年，相信更加自覺威猛！」咁又係，哈佛歷史上，出產名人猛人無數，一位數學系校友成為unabomber，被捕之後，記者問哈佛攞反應，新聞發言人話：「Harvard produces the best, criminals included!」咁巴閉，大概有錢人為咗送兒女入哈佛，捐多多錢都肯！</p></body></html>