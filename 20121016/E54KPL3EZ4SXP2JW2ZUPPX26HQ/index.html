<html><header><meta charset="utf-8"><title>體壇拾趣<br>肉面飛龍　撲出名堂</title></header><body><h1>體壇拾趣<br>肉面飛龍　撲出名堂</h1><p>羅馬尼亞丁組聯賽，有一個大大份嘅門將叫巴迪斯拉夫（Daniel Badislav）。唔好睇佢成286磅重，肚腩大到好似就生得咁，佢都幾靈活㗎。正所謂「一人有一個夢想」，呢位肥佬門將最希望效力羅甲豪門布加勒斯特迅速。</p><p>近300磅效羅國丁組隊</p><p>如果你係《足球小將》迷，你應該會記得，有一個叫中西太一嘅肥仔，一招以肚腩擋波嘅絕技，搞到戴志偉頭都大埋。雖然巴迪斯拉夫冇呢一門絕技傍身，但係靈活程度絕對同中西太一有得揮！呢位近300磅門將之所以成為傳媒焦點，都係多得佢效力嗰支羅丁球隊Ciorogaria，上場波有隊友同對手炒大鑊，仲鬧到上電視。片段中Ciorogaria輸咗個12碼，雖然肥佬門將捉錯路，但係佢一嘢飛到盡，身手真係唔錯。唔知布加勒斯特迅速球探見到，會唔會諗吓羅致佢呢？</p><p>港甲當年都有「肥福」</p><p>前港隊守門員、現東方教練鍾皓賢就話，90年代中期曾經與體重超過200磅嘅東方守門員希福特喺港聯合作，佢話：「雖然當年肥福年紀已唔輕，又有個肚腩，但位置感好，加上有足夠操練，對把關唔會有太大影響。」東方總監梁守志回憶，當年東方羅致希福特嗰陣，初嚟到埗曾俾佢嘅肥佬身形嚇親，但操練時見球員好難先可以射破佢十指關，就知道冇入錯貨。<br>同樣肥仔底嘅前港隊門將高志超指出，其實門將肥少少問題唔大，最緊要操得足，同身體協調好，腳步夠靈活就得：「打龍其實好講彈跳力同協調，只要夠力就可以彌補肥胖嘅缺點。」</p></body></html>