<html><header><meta charset="utf-8"><title>血淚史揚威海外　玩打壓政府出醜</title></header><body><h1>血淚史揚威海外　玩打壓政府出醜</h1><p>好多嘢，政府越打壓，佢嘅聲音就越壯大。好似每年6月4日嘅維園燭光集會，又好似民間獨立音樂表演園地Hidden Agenda。轉戰觀塘同牛頭角工廠好幾年嘅Hidden Agenda，一直喺警察同消防嘅滋擾下苟延殘喘，但係佢哋嘅生命力超強，死唔斷氣之餘，最近仲衝出香港，揚名海外。<br>事緣Hidden Agenda今年玩自拍，將佢哋過去被打壓嘅故事製作咗一套紀錄片《Hidden Agenda》。咁啱今年8月威尼斯建築雙年展嘅香港館講到「活化工廈」嘅問題，就邀請咗Hidden Agenda將紀錄片拎去威尼斯播放。<br>咁都未算威，下個月《Hidden Agenda》仲會登陸日本，唔係釣魚台，而係東京同大阪。Hidden Agenda成員Kimi話，《Hidden Agenda》將會喺東京一間叫Uplink嘅書店Cafe度搞放映會。Uplink係已故日本劇作家兼電影導演生前開設嘅電影文化交流場地，到時Kimi都會出席，講述Hidden Agenda嘅血淚史。雖然呢啲放映會並唔係好似康城影展咁威威，但係Kimi話，好難得佢哋可以同世界各地經營民間音樂場所嘅同好交流。</p><p>狂搞建設　犧牲文化</p><p>希望呢套獨立影片唔會成為Hidden Agenda臨死前嘅回顧片，不過Kimi就好憂心。佢話家高速公路轉入觀塘工業區嘅路牌都變咗做「商貿區」，啟德又話要「起動東九龍」，好似Hidden Agenda呢啲咁嘅民間文娛場所，好難再喺市區搵到又平又靚嘅地方。Kimi慨嘆：「我哋搞好多文化活動，建立香港同外國樂隊音樂交流嘅機會，都叫做建設香港，但係因為政府嘅政策，搞到我哋好難生存落去。」唉！只可惜生活是一堆挫折，只可惜生命是必須妥協……<br><br>吳爽</p></body></html>