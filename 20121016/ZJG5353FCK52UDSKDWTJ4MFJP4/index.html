<html><header><meta charset="utf-8"><title>隔牆有耳：團體聲討　促童軍道歉 - 李八方</title></header><body><h1>隔牆有耳：團體聲討　促童軍道歉 - 李八方</h1><p>香港童軍總會今年8月號月刊，有一張台灣童軍胸前的青天白日滿地紅旗章合照，俾編輯人員刻意用電腦軟件塗抹模糊。咁過份，民主陣線連同神州青年服務社十幾人噚日就遊行去香港童軍總部抗議。示威者包括今年曾登陸釣魚台，插上青天白日滿地紅旗嘅保釣人士王化民。</p><p>王化民同阿牛曾健成等保釣人士，成功登上釣魚台，同時插上青天白日滿地紅旗及五星旗，點知《廈門商報》故意造假，做手腳將青天白日滿地紅旗「赤化」成一面紅旗，返到香港見到童軍咁做，自然好㷫！佢哋批評香港童軍總會自我審查，跟風造假，為青少年樹立壞榜樣，要求總會向中華民國童軍總會道歉。</p></body></html>