<html><header><meta charset="utf-8"><title>綠葉王：蘇恩磁密食當三番</title></header><body><h1>綠葉王：蘇恩磁密食當三番</h1><p>一套劇集的成功，除了有一個完美的劇本、男女主角精湛的演出外，貫穿整套戲劇脈絡的綠葉演員，實在亦不容忽視。入行廿二年，曾經演過無數師奶闊太、街坊甲，直到因為《巴不得媽媽……》飾演汪明荃助手蘇露華而開始被人認識的蘇恩磁，她直言接戲的宗旨是密食當三番：「你問我點解乜嘢角色都會做，我係唔想停落嚟，如果我揀角色做，未必個個監製都會用我，你知啲觀眾好善忘，過咗一排攤凍咗就會唔記得。」一段簡單的說話，道盡箇中辛酸。撰文：何慧斯</p><p>根據網上資料的記載，蘇恩磁從90年代初至今，粗略計算演出過百套的電視劇，可惜過百套作品中，不單佔戲不多，當中更有連一句對白都沒有，直到《巴不得媽媽……》的出現，總算為她的演戲生涯，添上點點色彩，她說：「我最主要嗰條線係跟住阿姐，所以好多時都會見到我，呢次係我佔戲最多嘅一次，德哥（潘嘉德）佢好肯用新人、好肯試，喺呢套戲裡面好多人都有戲做，返嚟無綫廿幾年，呢部戲真係拍得好開心。」</p><p>曾轉行不習慣</p><p>蘇恩磁曾經投考過無綫第二期藝員訓練班，畢業後試過拍劇，其後轉行做寫字樓工，最後發覺原來最愛在水銀燈下工作，於是重投無綫工作至今，她說：「嗰時後生，諗住可以試其他嘢，仲去咗外國生活，可能呢份係我正式嘅工作，所以點都會覺得做呢一行好開心，亦慶幸有呢個改變，如果唔係都唔知做乜好。」<br>蘇恩磁提到剛回無綫的感受，她說：「啱啱返嚟嗰陣，我都希望可以多啲嘢做，做好啲嘢，但係你知道做藝人係好被動，唔到我哋去控制，我本來唔係用呢個名，係返咗嚟一年之後改咗個名，當自己係新人咁做，唔好將以前啲包袱放喺自己身上，咁會舒服啲。」<br></p><p>被老前輩否定</p><p>對於演藝工作，蘇恩磁說：「我家係當一份工作，總之有戲咪盡量拍，做好自己嘅本份，我哋公司要還騷，你做唔夠就要還，變咗你乜嘢都要做，我好慶幸自己未試過，呢幾年我嘅工作量都幾多，基本上你會喺好多節目見到我，做嘢嚟講都OK。」<br>不過多年前發生的一件事，令蘇恩磁困擾了一陣子，她說：「我試過俾老前輩否定過我，可能佢見我做得多師奶甲乙丙，覺得我唔勝任，佢對某啲人話我唔應該做嗰個角色，我唔知佢係好意定惡意，因為佢唔係對住我講，嗰時真係好唔開心，點解做咗咁多年仲會俾人哋咁樣嚟睇？結果都調咗我嘅角色，呢個人係邊個唔想講。」</p><p>盡力培育新人</p><p>蘇恩磁經歷此事後，她表示：「我覺得一個咁資深嘅演員，如果你可以帶一個演員入戲，我覺得你係成功，但係如果你要一個有份量嘅人襯你，你先可以到戲，我覺得佢真係失敗。不過呢個係好好經驗，家只要有一個角色畀我做，我會更加做得好，甚至亦會好好對啲新演員，我唔想佢哋有類似嘅經歷，當然有時講未必會接受，始終有啲後生淨係識啲阿哥阿姐，見到咁嘅情形都無謂講。」<br>至於對將來的期待，蘇恩磁只說：「冇得期待，話事權唔喺我自己度，只係等一個機會，所以你問我點解乜嘢角色都會做，我係唔想停落嚟，可能我揀角色做，未必個個監製都會用我，我又要等一輪，你知啲觀眾好善忘，過咗一排攤凍咗就會唔記得。」</p><p>投考第二期藝員訓練班而入行的蘇恩磁，曾經參與不少劇集的演出，包括《依家有喜》、《怒火街頭》及《東方之珠》等，角色多為闊太、同事、街坊及師奶等等，直到近期憑《巴不得媽媽……》飾演蘇露華而為人所熟悉。<br></p></body></html>