<html><header><meta charset="utf-8"><title>蘋機會：打機煲碟一芒兩睇　Twins無拗撬</title></header><body><h1>蘋機會：打機煲碟一芒兩睇　Twins無拗撬</h1><p>媽子例牌每晚煲碟追劇，放工想狠狠打機發洩一下，惟有寄望兩老早啲瞓。強國名牌TCL就將「一芒兩睇」發揚光大，旗艦X9200唔止豪上58吋，更可同時播放兩種輸入訊號，戴個專用眼鏡就互不干擾各自精采，夫妻、好姊妹唔再為爭電視而磨擦，家庭糾紛都少啲呀！<br><br>記者：陳國輝<br>攝影：潘志恒</p><p>兩組畫面　打機又煲劇</p><p>曾經有款LCD-TV，聲稱只需處於電視左右兩旁，就可以分別欣賞到唔同節目。如果你有留意美國電子消費展（CES），就知道TCL概念相若嘅X9200幾受歡迎。憑肉眼所見，你一定會畀重叠嘅影像嚇親，要先戴起專用眼鏡，就體驗到X9200奇妙之處；除支援數碼電視，同時又可經HDMI駁PS3、XB360又或藍光碟機等器材，進行全屏幕同步播放；更重要係用家唔使側埋一邊，二人齊齊坐正皇帝位也感受得到。現場實試，畫面表現良好，感受跟普通3D電影相若，高速畫面尚算清晰無殘影，眼睛亦未感特別疲累，令我對呢種一芒兩睇技術的進一步發展，相當期待。</p><p>智能雲端　上網睇片</p><p>去年InternetTV成為主流，TCL趁勢公佈另一款支援雲端技術嘅V8200。呢款3D電視除提供雲端電影、音樂同小遊戲畀你外，更由於佢採用Windows平台，你仲可以將佢當電腦咁使；例如內置IE、facebook同YouTube，仲有熱爆內地嘅QQ聊天室，讓你可即時同朋友吹水，根本活生生係一部巨芒電腦！</p><p>同場加映：隨身智能三寶</p><p>眼見平板市場大熱，TCL亦準備喺三至四月間推出多款AndroidOS隨身裝置。例如以Alcatel品牌推出嘅OneTouchT50，就採用7吋芒及Android2.3，更搶鏡係僅10.1mm金屬厚度，重得嚟手感好正！而TCLW989以及OneTouch995兩款手機，前者玩雙卡，後者配置1.4GHz處理器，以速度取勝。</p><p>TCLL58X9200-3D</p><p>尺吋：58吋<br>操作系統：Mitv3.0<br>影像處理：120Hz<br>屏幕對比：21:9</p></body></html>