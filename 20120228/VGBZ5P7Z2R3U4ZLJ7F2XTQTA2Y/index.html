<html><header><meta charset="utf-8"><title>阿蘇勁撐葉劉　肥媽效忠狼英唐營娛圈粉絲大逃亡</title></header><body><h1>阿蘇勁撐葉劉　肥媽效忠狼英<br>唐營娛圈粉絲大逃亡</h1><p>小圈子特首選舉將於3月25日舉行，早前以挺唐英年為榮的演藝圈選委，隨着北京近日有傳口風有變、梁振英呼聲漸高，跟紅頂白的演藝界粉絲（Fans）亦紛紛棄豬投狼。當中肥媽瑪利亞早具「慧眼」，是圈中少數的梁營支持者，蘇施黃則寧選今日才知可否入閘的葉劉淑儀，鍾情她的幽默有港英遺風。</p><p>上年報名參加選委選舉時，以影圈大亨林建岳為首的演藝人都高調表示支持被稱為豬的唐英年參選特首，更身體力行帶同旗下藝人黎明等撐場，當日一班電影公司老闆、戲院商及譚詠麟等更一字排開合照以示挺唐決心，就算唐英年受連番醜聞打擊，他們亦義無反顧，推選他入閘為特首候選人。</p><p>娛圈巨擘現離心</p><p>不過到近日戰情有變，近期不少人陸續收到消息指中央越來越傾向挺梁振英，以跟紅頂白見稱的娛樂圈人士紛紛大逃亡，雖然他們未至於即時轉軚，但已見離心，當中包括多位有份提名唐英年選特首的選委，如美亞公司老闆李國興昨日接受電話訪問時，明顯對挺唐已有所保留，他說：「近期發生咗咁多事，我諗要先睇民意同政綱再作決定，我都要對市民負責，唔可以選個冇能力嘅人做特首，呢個人最緊要係可以繼續保持香港繁榮。」<br>同屬美亞的董事唐慶枝雖然有份提名唐英年，但對再投票給他則有所保留，他說：「最終要睇吓民意，不可能與民為敵，家有兩位特首候選人都出現誠信危機，所以都幾難投票，但我又唔想投白票，真係難揀！」另一位唐營支持者寰宇電影公司老闆林小明，自言自從唐唐發生僭建風波和連串緋聞後，自己的一票未必會繼續投給唐英年，他說：「我唔會逆民意去投票！仲要時間去分析，家問我會投畀邊個，係言之過早，等我再睇吓事態發展先。」而戲院商會會長陳榮美就在電話中回覆說：「未決定，總之一切都未決定。」</p><p>肥媽挺梁解民困</p><p>有人歡喜有人愁，瑪利亞是圈中少有挺狼的梁振英支持者，她昨日接受電話訪問說：「唓，絕對唔信有中央欽點，有欽點就唔使咁立立亂。」肥媽表示支持梁振英是因為他的政綱跟自己理念相似：「雖然我都有樓，但我好支持梁生起居屋、建公屋，同梁生傾偈，佢講得出以前香港人搵唔到工，或湊住一家大細返唔到工，可以穿膠花，或者喺街邊檔賣腸粉，養活一家幾口，講番至知原來以前我哋幫同一間塑膠花廠穿塑膠花。但家大型連鎖店獨霸生意，想開間舖仔維生根本冇可能，連腸粉便利店都賣埋，梁振英好清楚民間疾苦同需求，如果有一票在手，好希望可以幫香港人選一個可以令香港和諧，人人有屋住、有飯食、有工做嘅特首。」<br>對於撐唐營的選票紛紛轉軚，肥媽則覺得：「唐生點樣對老婆、僭建關我乜事？家唔係選貞節牌坊，只係選可以為香港人謀福利，令到香港經濟好、環境好，人人有飯食，有屋住、有工作嘅香港特首。」</p><p>阿蘇嘲豬懶又蠢</p><p>此外，早前在專欄中大鬧豬唐蠢的蘇施黃，自言就算有票在手都不會在唐梁之間作選擇，反而會選要到今日才知是否夠選委票成為候選人的葉劉淑儀，她昨日在電話中說：「兩個都唔投得唔得呀？投董伯伯（董建華）得唔得呀？哈哈家先發現原來最好係董伯伯。我唔投唐英年同梁振英因為兩個我都唔清楚佢哋嘅政綱。如果你要我投票，我會投畀葉劉淑儀，因為我識佢同埋佢好幽默，作為政客我覺得最重要係有幽默感，唔係又蠢又鈍嗰種。我覺得葉劉嘅幽默感好有英國人嘅幽默感非常好，又蠢又鈍我話邊個大家都知啦，我嗰篇文章亦早講明，一個又蠢又唔勤力嘅人，一定唔會成功。」<br>採訪：李森</p><p>話你知：特首戰點將錄</p><p>特首選舉報名今日截止，曾有不少藝人出面撐唐，可惜唐唐唔生性，接二連三爆出醜聞，民望直插谷底，其星級粉絲者紛紛打退堂鼓。梁營早獲肥媽與秋生支持，聲勢向好，而何俊仁在演藝界似乎關係麻麻，至今仍未有演藝名人支持。<br><br>─撐梁振英─<br>瑪利亞（肥媽）　梁振英讀小學已識肥媽，她亦早表明撐梁。<br>黃秋生　去年12月秋生出席活動時已暗示挺梁。<br>*汪明荃　梁振英出面幫新光續約，阿姐表示他關心粵劇。<br>林超榮　去年出席梁的參選造勢大會，讚揚他有治港理念。<br>朱玲玲　去年底偕夫羅康瑞出席梁的參選造勢大會。<br>蓋鳴輝　蓋鳴輝大讚梁振英幫新光「起死回生」，望選委會投給他。<br><br>─撐唐英年─<br>*羅傑承　博美投資集團主席<br>*林建岳　麗新集團主席<br>*馮添枝　國際唱片業協會（香港會）總裁<br>*吳思遠　導演<br>*黃百鳴　導演<br>*洪祖星　影協會長<br>*周星馳　演員及導演<br>黎明　歌手及唱片公司老闆<br><br>─唐營叛將─<br>*林小明　寰宇國際集團主席<br>*李國興　美亞電影公司老闆<br>*唐慶枝　美亞電影董事<br>*陳榮美　戲院商會會長<br><br>─撐葉劉淑儀─<br>麥浚龍　曾在facebook表明舉腳贊成葉劉選特首。<br>蘇施黃　07葉劉參加補選，蘇施黃已親身為她落區拉票。<br><br>註*為特首選委</p></body></html>