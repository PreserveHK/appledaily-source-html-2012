<html><header><meta charset="utf-8"><title>蘋機會：3D戰士攝入PSV　糖凉互毆</title></header><body><h1>蘋機會：3D戰士攝入PSV　糖凉互毆</h1><p>雖然豬狼經常有新料爆，不過一味鬥出口技，觀眾早睇到厭。不如利用PSV個鏡頭，化身3D虛擬戰士。糖糖唔好飲紅酒，索性拎個樽嚟扑對手；震鷹亦唔好花時間拆解西九醜聞，攞個滅火筒嚟噴人仲實際，兩大「猴損人」生死相搏，普羅大眾一定叫好！<br><br>記者：許福合<br>攝影：劉永發<br>Model：Kinki@PureModels</p><p>逐步「造」人</p><p>1.先以PSV前或後鏡頭拍攝頭部，對準五官、見到Perfect字樣為之合格。</p><p>七成似真人</p><p>講惡搞格鬥Game，九成機迷諗起《真人快打》，不過論最騎呢，肯定非PSV最新作《RealityFighters》莫屬。最過癮利用機身前或後鏡頭，拍攝真人或相片頭像，PSV便可自動運算成3D人樣，再Set埋身形、衫褲鞋襪同武器等，全部Parts多達400項，讓你Set到滿意為止，將真人打扮成虛擬戰士！筆者以糖糖同震鷹頭像測試，發現模仿度達七成以上，尤其糖糖爆樽攻擊、震鷹奸笑Pose等，全都形神俱似，相當抵死過癮!若有閒情，索性將仇人、老細、死黨全部Save做虛擬戰士，圍埋大亂鬥互毆一餐，就算生活上有乜不滿，相信頃刻間都可宣洩出嚟。唯一小彈係臉形無得改變，想Set大肥佬、尖頭人就無咁似喇。</p><p>AR卡定位唔怕飛出界</p><p>每次開打前都先選擇場景，亦可透過機背鏡頭，擷取現場環境作戰鬥舞台，而PSV好聰明地自動揀選「落腳點」，就算背景有幾複雜，都可合理地化身戰場。不過實戰多場，Chok招稍為激烈，偶爾出現飛出鏡頭外，又或角色定位消失問題，好彩遊戲附一張AR卡，只需放入實景中，遊戲就以這卡水平立腳點，打得幾激都無咁易走位。<br>隨住打爆故事模式、時間及挑戰賽，可解鎖更多道具、場景，甚至動作風格，例如霹靂舞Style，出招時會在地上自轉，若選芭蕾舞就會用旋風腿攻擊，甚至創番套「震鷹爪」，偷襲對手下半身等，全都搞笑非常。</p><p>《RealityFighters》</p><p>機種：PSVita<br>類型：格鬥<br>人數：1至2人（支援連線）<br>售價：$228（下載版$211）</p></body></html>