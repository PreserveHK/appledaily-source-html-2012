<html><header><meta charset="utf-8"><title>阿徐為保GaGa飛冇朋友</title></header><body><h1>阿徐為保GaGa飛冇朋友</h1><p>周嘉玲童裝店MamaKids日前在赤柱舉行Native鞋履活動，陳冠希與生意拍檔Kevin等出席。全城掀起GaGa撲飛熱，徐濠縈透露已有三張陳家三口入場券：「因為係Eason舊同事有份搞，我哋講明唔幫朋友買飛，用呢個策略先保到一家三口，我好反對啲人炒到幾萬，買張機票去第二度睇都得。」</p><p>女兒No.2偶像</p><p>阿徐表示已睇過兩次GaGa演唱會，今次純粹滿足囡囡陳康堤：「我喺澳門同日本都睇過，係阿女想睇，GaGa係佢No.2偶像，No.1偶像係JustinBieber，Eason喺佢心目中都係第三位。」周嘉玲則透露有意開分店：「自己瞓晒身咁做，目標想店舖好似Colette、Joyce咁，自己喺舖度收錢打理，樣樣都要自己覺得靚先賣畀人。」<br>採訪、攝影：梁錦雯</p></body></html>