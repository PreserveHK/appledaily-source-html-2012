<html><header><meta charset="utf-8"><title>異動空間：天虹大翻身可追 - 魏力</title></header><body><h1>異動空間：天虹大翻身可追 - 魏力</h1><p>無驚無險又過10月，熱錢及政治因素係主因，各板塊大玩音樂椅，今日基建、聽日水泥、玻璃，即市短炒真係疲於奔命，高追冇肉食，低吸又驚唔行，實在難捉路。對於不能成日望住個市的戰友，揀強勢股坐定定，反而賺得仲多，今日介紹的天虹紡織（2678），盈利復蘇、PE低、派息高，三大爆升因素，唔怕追！天虹屬周期性股份，對棉花價格相當敏感。去年首季，天虹高見8蚊，之後盈利大倒退，股價一路碌落個幾，嚇死人！不過，目前天虹已踏入復蘇周期，上月初更發盈喜，預計全年業績大幅增長。瑞信分析員Eva Wang的報告，極有參考價值。瑞信指內地棉花價與國際價格的差距越來越闊，近期差距高達40%（即內地棉花價較國際高40%），有助天虹毛利率加快回升。明年集團擴產，越南廠房佔整體產能將逐步由40%增至49%，均有利盈利復蘇。此外，天虹第三季的棉紗線銷售較上半年大增29%，顯示市佔率有所提升。瑞信將目標價由3.40元升至4.10元，評級維持跑贏大市，相當於明年預測PE僅6倍，息率料達6.2厘，吸引到爆！魏力再進取點，以8倍PE為目標，可見5.40元，現價仲有近五成水位。魏力 http://www.facebook.com/2012jason </p></body></html>