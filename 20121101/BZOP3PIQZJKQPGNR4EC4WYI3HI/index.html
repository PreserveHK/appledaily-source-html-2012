<html><header><meta charset="utf-8"><title>韓式教育 - 左丁山</title></header><body><h1>韓式教育 - 左丁山</h1><p>在商務印書館115年雅聚上，遇上不少教授博士作家。與教授S講起，香港嘅大學近年招收境外學生，雖然主要係內地生，但來自其他國家嘅學生逐年增加，歐洲學生來了不少，韓國學生亦多。係噃，前日講IHT之2012 Global Employability Survey，IHT係特別引用一個德國學生就讀香港科技大學嘅例子，話呢位學生之選擇科大，係為咗容易搵工之故，事實上佢一畢業返到德國，就搵到職位。經IHT（歐洲、亞洲同步發行）一講，以後可能有更多學生申請入讀科技大學都唔定。<br>既然海外學生多咗，教授S在班上討論全球化與本地內涵，隨手一指，請咗一位來自首爾之南韓學生發言。南韓人與日本人一樣，過去以不擅講英語著名，但根據最新之「EF英語能力指標2012」，亞洲地區之中，英語能力排名以新加坡第一，馬來西亞第二，印度第三，巴基斯坦第四，韓國第五，日本第六，香港只係排第七，而且得分分數係唯一下跌嘅亞洲國家/地區，香港人仲敢睇小日本韓國生嘅英語能力？<br>果然，教授S話南韓學生一出聲，全標準美國口音，發言異常流利，教授S十分驚奇，立即問佢：「你在韓國讀英語學校還是傳統中學？」學生答案令教授S印象深刻，學生答：「我讀一間韓國傳統中學，校規甚嚴，有典禮時，我地要穿着傳統衣服，例如你地睇韓劇大長今裏面男士女士嗰款，要讀韓國史，尊師重道，老師鬧我地不留情面，總之非常傳統，但學校有一個罰則，校內我地不准講韓語！一定要講英語，講一句韓語要罰五韓圜！」教授S聽完，只能講一句「韓學為體，西學為用」，呢間中學就係培養思想禮教十分傳統之講英語韓國學生！左丁山話呢種教學法只能在韓國實施，香港一定唔掂（我地勝在思想、言論自由，講乜做乜都有人反對），但係如果韓國學生慣咗用英語思維，談話，就未必係傳統韓國人咯喎，KAL（韓國航空）好多年前時有空難，安全成疑，後來請咗外國顧問研究安全措施，顧問一條橋就搞掂晒，就係機師只准講英文！（見Malcolm Gladwell Outliers一書），機師講英文之後，神奇地，KAL意外率急劇下降，成為安全航空</p></body></html>