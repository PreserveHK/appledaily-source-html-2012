<html><header><meta charset="utf-8"><title>鯊魚周身係寶 - 左丁山</title></header><body><h1>鯊魚周身係寶 - 左丁山</h1><p>昨日講到收到一本內地雜誌「銷售市場」（2012年四月號）就係呢位朋友寄嚟嘅，佢叫左丁山讀一讀第十八頁至二十一頁嘅「禁翅：被操縱的民意」，作者係習熠，北京智嘉勵合營銷顧問有限公司合夥人。作者講2006年8月3日，姚明在上海記者招待會呼籲不吃魚翅，後來在2009年，美國野生救援協會（WildAid）搵姚明賣一個廣告，姚明大頭相之旁，有一句口號：「沒有買賣，就沒有殺害」，呢個廣告轟動中國，引起食翅與禁翅之爭，食翅成為背後反華之手，在多倫多市藏翅等於藏毒，華人食翅等於吸毒罪犯，在美國吃翅是那幫「搶走我們工作。最新富起來的，喜歡開奔馳和寶馬的中國人；在中國，吃魚翅的是那幫大腹便便，窮奢極欲，沒有社會責任感，盜竊社會財富的商人和收入來源不明者。」於是中國大陸常見兩位好友為吃不吃翅而吵得面紅耳熱。<br>中國人喜歡食翅，香港則是世界最大嘅魚翅交易中心，但捕鯊並非中國生意。世界上捕捉鯊魚最多嘅，根據互聯網上搵到嘅資料，歐盟國家漁民捉鯊魚最多，世界農糧組織（FAO）2004年數字，歐盟該年捕捉鯊魚109.121公噸，其中西班牙佔咗40%，法國佔19.5%，英國佔14.6%，葡萄牙佔6.5%，西班牙、法國、意大利三國每年輸入嘅鯊魚肉佔全球份額四成以上。原來歐洲人（尤其是收入不高者）吃鯊魚肉十分普遍，用鯊魚抽取魚肝油，用鯊魚皮製造手袋、首飾、皮包，在法國盛行。FAO話北美與歐洲人自四世紀開始已開始吃鯊魚肉，但魚翅由於中國人鍾意，最為值錢，以前被歐洲漁民當係草，二十世紀中葉後就當係寶，近二十年中國人富起來，魚翅更加值錢。實際情況如此，即使中國人不吃翅，歐洲人還是會繼續捕殺鯊魚，鯊魚有幾百種，聯合國列為禁捕者只有三四種，魚翅只是歐洲人吃鯊魚肉、提煉魚油之副產品，我地食翅豈能相等於吸毒！如要禁翅，唔該聯合國FAO下令歐洲國家不准捕捉所有種類嘅鯊魚。</p></body></html>