<html><header><meta charset="utf-8"><title>商界成功　再戰地產基仔、霆鋒天價買舖王</title></header><body><h1>商界成功　再戰地產<br>基仔、霆鋒天價買舖王</h1><p>古巨基、謝霆鋒年前各自殺入商場，成為商界大老闆，賺到盤滿砵滿，兩位挖金孖寶，近日再分別轉戰地產市場，基仔豪擲5,400萬購入中環擺花街22號500呎地舖王，霆鋒更以近億天價9,130萬豪入隔籬28號700呎地舖連700呎閣樓，拍住炒旺中環黃金舖。</p><p>娛樂圈富豪古巨基與謝霆鋒，近年身價彈升，基仔加盟成為英皇歌手一哥後，身價暴漲，不停到內地狂賺人仔，據知基仔到內地演唱，歌酬超過100萬人民幣一場。英皇另一位一哥霆鋒，在電影方面更加搶手，水漲船高片酬狂升達1,200萬港幣一部。<br>近年，基仔與霆鋒分別殺入商界，基仔賣自家品牌設計的時裝，頗為成功，在香港及九龍都有分店，霆鋒亦開公司搞後期製作，還計劃上市，一向有炒樓的霆鋒身家以數億計，基仔身家亦逾億，成為圈中大富豪。</p><p>豪擲近億元</p><p>基仔與霆鋒近日再向商舖發功，昨日地產界消息傳出，兩人落實買入中環擺花街的旺舖，還成為隔籬鄰舍大地主。據悉基仔以5,400萬元購入擺花街22號，面積約500平方呎地舖，呎價高達10.8萬元。而霆鋒更重手，以9,130萬元購入基仔隔籬28號的閣樓連地下舖王，面積各700平方呎，合共約1,400平方呎。<br>早前本報曾拍到基仔與緋聞助手女友Lorraine到銅鑼灣睇地舖，最後兩人還是睇中人流極旺，升值潛力超高的中環擺花街地舖王，據知，基仔打算把這間舖王用作投資出租及等升值；而最近大廚上身，變身煮家男的霆鋒，有意在新舖開餐廳，由於基仔與霆鋒均身在長沙演出，未有回覆。<br>採訪：山葵　攝影：葉君海</p></body></html>