<html><header><meta charset="utf-8"><title>TVB力捧李少光兒子李霖恩橫掃三線劇人氣升</title></header><body><h1>TVB力捧李少光兒子<br>李霖恩橫掃三線劇人氣升</h1><p>保安局局長李少光兒子李霖恩在無綫捱了十一年，總算冒出頭來，近日三線劇集都有份演出，不過試過七個月無糧出的李霖恩，不希冀有很大發展，因自己不夠靚仔，惟有邊做邊學邊養家，已有一女兒的他，下月再添龍B。</p><p>雖然有個猛料老竇，但李霖恩在無綫一直默默耕耘，由兒童節目做起，近年做處境劇有好表現而被人留意，最近更有突破，《愛．回家》、《衝呀！瘦薪兵團》及《心戰》三線劇都有份演出，而且佔戲不少，惹得網民討論。</p><p>自薦演心魔</p><p>李霖恩昨在電話中說：「只係出鏡多咗啫，但都係好事。」他在《心戰》的心魔角色甚搶鏡，他謙稱只是造型及題材較特別，原來他為了增值自己，邊做戲邊進修，他說：「我想觀眾知我畀心機做戲，記得我，我有自知之明，唔係一線，所以有進修，嗰陣考咗個調酒師牌，偷睇到戚其義有個調酒師角色，向佢自薦。」<br>李霖恩最低潮，是09年太太剛懷第一胎時，他被無綫調出兒童組兼減騷，連底薪都無，令他一度想過轉行，後被看中拍處境劇《天天天晴》才現轉機。</p><p>下月添龍B</p><p>李霖恩說：「試過七個月冇出糧，好彩有太太支持同慳啲使，做呢行預咗係咁，食得鹹魚抵得渴。」李霖恩的努力被不同的監製看到，機會漸多，加上早前王維基的挖角潮令他加了人工，生活穩定下來，他還公佈喜訊，下月再添龍B。機會多了，李霖恩正修讀的大學葡萄栽種系課程也要暫停一年，但他對前途未有太大寄望，他說：「其他行業係七分努力三分運，呢行就調轉，加上我唔係靚仔，靚仔條路好行好多，我得到觀眾認同已經開心。」<br>採訪：汪芷寧</p></body></html>