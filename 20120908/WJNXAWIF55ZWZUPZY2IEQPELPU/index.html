<html><header><meta charset="utf-8"><title>無綫慳皮翻用浴室<br>岑麗香半裸突圍</title></header><body><h1>無綫慳皮翻用浴室<br>岑麗香半裸突圍</h1><p>2010年國際中華小姐冠軍岑麗香（香香）雖沒演戲經驗，但最近憑無綫劇《巴不得媽媽》的白色濕身T恤造型加裸背出浴鏡頭成新一代宅男女神，跟咪神苟芸慧爭一日之長短。</p><p>香香來港發展年多，沒受過演藝訓練，只客串過幾集《怒火街頭II》，即被派演《巴不得媽媽》，跟汪明荃、黃淑儀兩大阿姐合作，令她頗感壓力，她日前接受本報專訪時說：「兩位前輩都好肯教新人，有次阿姐教我點演鬧人戲，幾日後仲問我拍成點，好感動。」香香拍劇做足功課，尤其因看不懂中文而加倍努力。</p><p>被嘉樂搞喊</p><p>劇中香香與錢嘉樂有不少對手戲，有場喊戲香香怕喊不出，全靠嘉樂引導她才順利完成，但嘉樂當然有整蠱她：「佢幫我改咗個花名叫噚日香，第二日開工個個叫我噚日香，後尾知道香即係死，我咪話我家仲喺度，即係噚日冇香，即係未曾香囉！」<br>首次擔演重要角色，香香自知仍有進步空間，不過怎樣改進演技，還不及她在劇中的那件濕身白T恤輕易吸引關注，對於這意外收穫，香香笑說：「着白衫淋天拿水唔係特登，係因為之前跳拍時已連戲，拍時都有啲尷尬，衫嗰方面由公司同事搞，唔覺特別性感。」會否因而多了男粉絲？她笑言：「可能囉，冇乜留意，但好多人係咁同我講，多謝。」<br>同期有苟芸慧、朱璇、李亞男等競爭對手，香香可想過怎樣突圍？她說：「唔想同人比較，只同上個劇、上個月嘅自己比較，進步咗就開心，享受過程最緊要。」</p><p>封高登女神</p><p>此外，前晚播出的《巴不得媽媽》，香香又有出位演出，劇情講述黃淑儀設計弄污她的衣服，令她在家中洗澡，更幻想香香以多套誘人制服如水手服和護士服等現身引誘錢嘉樂，又大賣白滑長腿兼玉背，睇到高登仔眼甘甘，女神地位更加鞏固。不過有強勁觀察力的高登仔發現，這集的浴室與09年劇集《有營主婦》陳法拉突然剝衫露bra的浴室一模一樣，無綫慳皮又一例證。<br>採訪：羅美倫</p></body></html>