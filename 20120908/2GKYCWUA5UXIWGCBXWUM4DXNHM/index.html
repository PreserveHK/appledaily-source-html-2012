<html><header><meta charset="utf-8"><title>港英餘業：眾人媽打李麗娟　買餸不論政</title></header><body><h1>港英餘業：眾人媽打李麗娟　買餸不論政</h1><p>訪問前跟李麗娟通過幾次電話，都很愉快，問候總是溫暖熱情的，我說甚麼，她認真聽，給意見絕不含糊，結尾不忘說個笑話，左一句Lovely、右一句Charming，很英式的。收線，如沐春風，用這一代的話講──好正能量！這就是她那一脫人的架式，那一脫人，指的是港英政府培養出來的精英高官，一度被視為港英餘孽，現在回歸久了，突然發覺那一脫人的一言一行，彷彿都被鍍上金邊。　記者：劉嘉蕙　攝影：周旭文</p><p>李麗娟小檔案</p><p>畢業於瑪利諾修院學校及香港大學英國文學系，1971年加入政府任職行政主任（EO），歷任港督私人秘書、行政立法兩局議員辦事處秘書長、康樂文化事務專員、副衞生福利司、政務總署署長、民政事務局常任秘書長，2005年退休。</p><p>港英餘孽同坐一枱</p><p>李麗娟1949年出生，跟中華人民共和國同年。命運有時是地緣問題，假如，我說假如，假如她在北一點的地方出生，人生的Best possible outcome可能會是──入黨、成為黨領導層夫人、生一個官二代、閒時來香港自由行。以上並沒有發生，上天安排她出生在殖民地，她結果得到了殖民地的Best possible outcome──入「修女學校」瑪利諾、念港大、畢業入政府工作、當高官，成為一個所謂的港英餘孽。<br>如果命運能選擇，哪樣比較好？真難說。<br>訪問前一晚，她出席左報周年晚宴，「其他七十幾圍枱都『愛國愛港』，我坐嗰張枱有馬時亨、李少光、阿松、黃䓪鳴，我哋仲笑，呢枱好似全部都係港英餘孽喎，不過無嘢呀，好多人都仲同我哋傾偈影相。」退休真好，沒有包袱，她不怕告訴人現在經常上中山買菜，因為吃不消地產霸權，「衣食住行全部係同一隻手，百佳啲菜貴成咁，點買？我家一星期會去中山一次，買夠三、四日餸，嗰邊啲菜兩蚊斤，抵番張船飛，仲有枝有葉青BB好新鮮。」連採訪當日她穿的褲和鞋，也購自中山，「喺香港某鞋店見到同一款式，賣九百幾蚊，中山賣百幾蚊！我做乜要喺香港買幫人畀租，租金咪又係俾大孖沙食晒。」我聽着感悽愴，這可是李麗娟呀，那一脫的精英公務員，退休長糧夠吃兩世……她繼續說：「呢個係我選擇，唔係我需要。貧富懸殊真係好勁，百分之九十財富集中喺一小撮人手上，雖然我未有孫，但我都覺得如果佢哋出世，會無以前咁有希望。」我未有能耐退休，以後想吃菜，看來要靠自己親手種了。</p><p>敢駁嘴有位上</p><p>時光倒流，回到有希望的年代，場景，少女李麗娟在母校瑪利諾修院學校，搞普選。<br>「修女委任我做Head prefect，我唔喜歡，我有好多事情想做，例如想爭取F.7唔着校服。」我發自內心一句：「咁型？」她有她的原因，原因還相當符合邏輯，「你唔知呀，六十年代香港旱災，校服又領又袖又絲帶，好多褶，洗唔切，熨死你。」她嫌委任制無說服力，問伊利沙伯中學學生會借憲法參考，自己寫了一份，終於在1967年瑪利諾修院學校出現第一屆學生會，她做主席，一人一票選出來的，之後間間名校來找她取經，連世仇女拔萃都來合作搞活動。</p><p>今日，阿爺教你聽話有位上，殖民地時代則不怕駁嘴，李麗娟1971年加入政府，1976年港督麥理浩叫她做其私人秘書，就是看中她敢頂撞自己，「有次阿麥叫我找大班年輕人去港督府，我以為係簡單聚會，着晒短裙凉鞋，點知佢一人派一個膠袋，帶大家行山執垃圾！成班人根本都無準備，人人行到成腳泥，污糟邋遢。我於是走去同佢講：『阿Sir，下次行山唔該通知聲。』」等閒鵪鶉踩到一腳泥，可能暗自抱怨抹腳呻笨，她跳出來反映，反令麥理浩另眼相看，「佢話，點解我揀你呢？全香港四百萬人，個個都聽我講，我講乜都仆崩鼻去做，我要有個人同我講真話。我派某某人做某件事，你覺得唔適宜，可以向我反映。」<br>提起這位六呎七吋高的阿麥，她真心敬佩，「一個好官，真係可以為香港做好多事。」阿麥出名日日清，她當他秘書時，放幾多文件到In Tray，阿麥當天就把幾多處理好的文件放回Out Tray，從不待到明天；吩咐員工做事，他不是給死線，是說：「噚日就應該有啦。」跟着這個要求高的老闆，是很辛苦，但有價值，麥理浩在位的接近十一年，普遍被認為是香港的黃金歲月，那些年香港有了廉署、九年免費教育、郊野公園、十年房屋計劃、九個新市鎮。李麗娟記得上班第一件事，阿麥帶她上沙田獅子亭，那時該區人口不到十萬人，一片荒蕪，「阿麥話沙田要起新市鎮，好多國際大城市幾十年都起唔到一個鎮，香港廿年就有九個新市鎮，沙田人口升咗九倍。」</p><p>一拖三往美國深造</p><p>政務官平均每兩年調職一次，她在港督府破紀錄待了三年，懷孕產子才離開。回政府不久，她被派去哈佛讀書，是女政務官中第一人，「之前去嗰幾個，係煲呔、許仕仁、苗學禮，嗰個年代男女平等風吹得好勁，哈佛主動要求派個女仔去深造。」那時，她有兩個小朋友，年幼的孩子只得三歲，丈夫正在創業無法作伴，問上司怎麼辦，上司說：「就係要你證明女人做得到。」<br>激將法奏效，李麗娟一咬牙：「我心諗豈有此理吖，你哋睇死我唔得，我就去俾你哋睇！拖住兩個仔同菲傭，去美國領事館去咗五次。」那年代美國特別怕菲傭，一百個去九十九個永無返轉頭，「我大佢哋，你唔俾我嘅菲傭去，我唔去。」之後一拖三飛到美國展開新生活，她感到女人之苦，「人家男公務員去到美國，有老婆煲湯煮飯打字，我一個女人，湊仔湊到夜晚九點幾，先可以開始溫書打字，晚晚好夜瞓。」適逢冬天，她看見窗外大雪紛飛，突然感懷身世，「諗起自己三十幾歲拖住兩個仔，千里迢迢去到咁遠嘅地方，忽然眼濕濕，自唱關正傑嘅《雪中情》。」刻苦有收穫，完成一年課程，哈佛頒她Littauer Fellow名銜，她細細聲驕傲地說：「二百人揀十個，煲呔當年都攞唔到。」</p><p>男女公務員同工同酬</p><p>港英政府一眾女高官，有花朵喚作「手袋黨」，當年以陳方安生為首，每出席公眾場合，女高官一字排開影合照，一人挽一個手袋，成為一時佳話，「唔係我哋叫㗎，係傳媒封㗎咋，據說係八十年代戴卓爾夫人上台，睇人唔順眼，就拎手袋打人，手袋係當時女性權力象徵。」今日「好打得」的政務司司長林鄭月娥，李麗娟有份請她做AO，「記得面試嗰陣，佢雙眼好精靈，完全繼承到上代女高官風範，以前個個女高官都咁打得。」<br>她的手袋沒打過人，卻為千千萬萬女公務員打過一場硬仗，七十年代，她跟陳方安生、邱李賜恩、霍羅兆貞等組織女性高級公務員協會，爭取男女平等，「女公務員跟男公務員同工同酬，係1975年先有嘅事。越來越多女公務員上位，發現福利比男公務員總係差一截，大概要打個六六折，所以我哋向上頭爭取福利，要同男同事看齊。」1981年，麥理浩臨走前替她們完成心願，她們感恩圖報，「歡送阿麥時，我哋一班人，包括陳太、霍羅兆貞、羅范着旗袍上台唱歌，首歌由黃錢其濂作，改調自英文歌《Beautiful Dreamer》，阿麥不知幾開心。」紀念平權三十年，她早幾個月也在電台開咪，表揚社會傑出女性。</p><p>最抵錫的公務員</p><p>訪問當日，碰巧是開學日，碰巧李麗娟又穿了一身黑，「我今朝有個場合要去，噢！」之後她忽然驚覺：「今日係Black Monday！」世事沒這麼簡單又沒這麼複雜，我想，她穿黑應該沒特別用意的。本周香港陷入政治狂熱，此時搬出前朝高官訪問，難免會引來揣測，想說這訪問其實相約了四個月，事前要寄剪報兼再三保證只論往事不論政，她才答應現身，以上時地人如有雷同，當古仔看好了，不用深究解讀。李麗娟說，偶爾也收到政治版記者來電叫她罵幾句，她一律婉拒，「我唔論政，對唔住。」<br>堅決封口，因為一片媽打心，「我太錫舊同事，大家共事三十幾年，我唔能夠因為退咗休，就懶瀟灑咁批評人。老實講，家同事面對嘅情況，比我當年起碼難五倍，個個都辛苦到暈，所以我唔想公開批評，覺得有唔妥，情願約佢哋食飯講。」沉默不是冷感，「如果覺得香港有難，不如用行動幫手，多做慈善，咁係咪幫到香港多啲？」她熱心幫人，倒是真的，起碼熱心幫我，話說是次訪問主題是談殖民地，她主動提議訪問地點，首選大澳文物酒店，天氣不穩擱置，之後她再建議去茶具文物館，貪這建築物有殖民地色彩，我沒所謂，最重要她有故事講：「1979年港督府裝修，三軍司令讓出官邸做臨時港督府，查理斯就係喺同一年嚟香港，一陣你同我影相，就用我同查理斯張相合照啦。」做訪問，也替記者想得如此周到。她人緣好，也是真的，以秘書長身份三進三出立法會，議員封她做「眾人媽打」，馬丁說她是最抵錫的公務員，近年立法會會議又掟蕉又拉布，公務員跟議員沒這麼好朋友了，「現任立法會秘書長吳文華，EQ高我十倍，我EQ都算高啦，哈哈。」</p></body></html>