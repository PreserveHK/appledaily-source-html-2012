<html><header><meta charset="utf-8"><title>隔牆有耳：<br>
如何掉眼淚　欲哭找根據 - 李八方</title></header><body><h1>隔牆有耳：<br>
如何掉眼淚　欲哭找根據 - 李八方</h1><p>對絕食人士冷漠得可怕嘅政務司司長林鄭月娥，噚日接受有線新聞專訪突然喊起嚟，話已經將個人誠信同公信力，押注今屆政府。吓！堂堂特區政府一人之下、萬人之上嘅女高官，買大開細輸咗就要喊，眼淺咗啲喎。難怪佢下午匆匆解畫，話喊唔係因為押錯注，係感觸市民唔信政府。<br>一滴眼淚，就見到香港高官嘅政治智慧水平，喊咗冇得返轉頭，貶晒值。對一個政客而言，眼淚係好重要政治武器，好似銀紙咁，亂印會貶值。現任世衞總幹事嘅陳馮富珍，97年任衞生署署長面對禽流感，每次講起染病嘅前線人員就喊；沙士爆發後，立法會舉行聆訊問責，又喊到收唔到聲，呢啲眼淚咪貶值囉。</p><p>Cheap曾谷不出淚</p><p>前特首曾蔭權被揭收受利益，逼上立法會解釋個人誠信同操守，講到好委屈咁忍唔住咬緊雙唇哽咽30秒，呢一幕都幾經典；男兒有淚不輕彈，點知煲呔曾嘅淚被外間形容「谷唔出淚」、「啲戲好假」，呢啲眼淚唔值錢。<br>乜嘢眼淚先值錢？遠啲有先後任行政同立法兩局首席非官守議員嘅鄧蓮如，喺香港主權交還中國前嘅過渡期，都係哽咽流過一次淚，就係向英國政府哀求發畀300萬香港出生嘅華人英國國籍，呢滴眼淚，係歷史性嘅眼淚。近嘅有台灣民進黨總統候選人蔡英文，1月14日晚喺競選總部台上含淚作出敗選宣言，震撼人心，更為四年後捲土重來鋪路：「你可以哭泣，但不要洩氣。你可以悲傷，但是不要放棄。」<br>講開又講，身為人父嘅壹傳媒老闆肥佬黎，噚日喺DBC數碼電台一開咪講到洗腦教育都喊咁口，「搞到我哋啲細路仔，一定唔可以，一定唔可以讓步，要用選票保護孩子」。肥佬黎仲話，選民投泛民就得，力撐公民黨余若薇、社民連陶君行。<br><br>mailto:pf_lee@appledaily.com</p></body></html>