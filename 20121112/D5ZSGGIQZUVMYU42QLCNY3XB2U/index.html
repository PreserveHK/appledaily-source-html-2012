<html><header><meta charset="utf-8"><title>爽爆：足浴店開賭求存　硬銷打住牌按摩</title></header><body><h1>爽爆：足浴店開賭求存　硬銷打住牌按摩</h1><p>大陸麻雀不計番、只求快，熱潮席捲全港，不但內地人愛來港竹戰，甚至本地也越來越多賭徒沉迷並上癮。<br>大陸牌不只在麻雀館流行，各行各業眼見麻雀潮大熱，垂涎豐厚利潤，遂偷偷在店內增設地下麻雀賭檔，凌晨12時麻雀館收工後，踫牌聲立即在港九新界各種夜店內響起。地下麻雀檔如雨後春筍，滲透了足浴店、桑拿，甚至桌球室，由旺角、佐敦、深水埗到元朗遍地開花，令這股賭風更加熾熱。足浴店更以奇招搶客，標榜客人可一邊按摩、一邊打牌，又免費提供住家飯和糖水招徠。然而，政府卻懵然不知，任由這場賭禍蔓延全港，無數家庭可能因賭風，造成悲劇。　撰文：高捷、彭濤　攝影：童權、胡堅</p><p>專責協助戒賭的明愛展晴中心督導主任鄧耀祖表示，得悉大陸麻雀熱近年席捲香港，湧現一批地下麻雀館，香港政府反賭博多年，未見功效，現今大陸牌又掀起另一股賭風。<br>《爽報》記者調查後發現，地下竹館氾濫現象，情況比鄧耀祖所知更嚴重。<br>「畀錢！暗槓，位位$100！」晚上10時，一名爛賭師奶扯開沙啞的喉嚨叫囂，而這間位於佐敦寶靈街的足浴店，麻雀洗牌和踫牌聲通宵不停。<br>記者想入內了解之際，一名師奶滾水淥腳般推開記者走入店內，急不及待地問店員：「齊腳未呀？仲唔開枱，急死人喇。」女店員半開眼睛，笑答：「今晚好爆，不過有客打咗四粒鐘，差唔多走，你等一陣有位，好快到你。」</p><p>大陸牌滲透桑拿波樓</p><p>話未說完，另一名師奶即垂頭喪氣地步出麻雀房，「今晚黑過墨斗，坐低半個鐘就輸3、400蚊」。女店員見扮顧客的記者一臉疑惑，即把握機會解釋玩法：「呢度有大陸牌打，打50、100，每鋪抽水0.5%，明啦！你有興趣，可以提早打電話嚟預約。」<br>為證明服務多元化，女店員還向記者猛銷增值服務：「呵呵，我哋有打麻雀按摩，又有免費住家飯供應，食完仲有糖水，招呼周到。你知啦，竹館零晨12點就收檔，抽水好高，屋企打又會嘈住人，呢度24小時都有得玩。」口沫橫飛之際，又有兩名師奶殺到，眼見麻雀房爆滿，只好加入與店員吹水，排隊等位打麻雀。<br>類似情景常出現在油麻地、旺角以至深水埗的足浴店，旺角的一間足浴竹館，麻雀枱就放在休息間一角，儼如生招牌。深水埗的另一間更猖獗，竟然於馬路邊裝落地玻璃的地舖開枱，外人可從布簾間一窺全貌。佐敦道的一間足浴竹館，「羊頭」掛在地舖，「狗肉」就在樓上，客人更可在鐘房的閉路電視看到樓上打牌情況，店員見客人看得心癢，又會游說他們試打。記者入內觀察，只見內裏有四、五張麻雀枱，四名賭仔正竹戰至忘我境界，坐在一邊睇場的三、四名大漢，亦熱情邀請記者落場實戰。<br>半年前開始，眼見足浴店變麻雀館搵大錢，其他桑拿、桌球室也爭相仿效，把員工休息室改為麻雀房。深水埗一間桌球室最詭異，這邊廂撞球聲連綿不絕，另一邊廂幾間休息室鵲聲震天，這邊叫「好波」、那邊叫「好牌」，氣氛熱鬧得很。<br>知情人士珍姐指出，由於足浴店越開越多，僧多粥少，很多足浴店都生意冷清。約數月前，有足浴店見大陸麻雀大熱，於是照辦煮碗，在足浴店開闢一室做麻雀房，招呼熟客打大陸牌，實行明錢、暗錢齊齊搵。</p><p>一個月隨時賺數十萬</p><p>「足浴店一日先做到大約50個鐘，營業額不過5,000幾蚊，仲未計燈油火蠟嘅成本。開大陸牌就唔同，一晚八個鐘抽佣嘅收入已經大約有成萬蚊，一個月搵幾十萬都唔出奇，咁好搵，老虎蟹都開啦」。珍姐解釋，由於注碼大，快上快落，佣金收入因此十分豐厚，「一鋪牌平均四分鐘，抽水就大概有60至90蚊。因為快上快落，一小時15鋪，抽水閒閒哋過千蚊」。<br>她更指，麻雀館零晨12時就要關門，一些仍未過足癮的賭客就轉戰24小時營業的地下竹館，部份夜場小姐及員工在等開工的空檔也會來玩幾手。另一些就是街坊師奶熟客，全因就腳方便，深夜手痕出來打幾圈，來回行幾步就可以回家，家人也不易察覺。</p><p>大耳窿放數鋸爛賭客</p><p>一名在夜場工作的女士向記者坦承，由於悶和無聊，在朋友介紹下，才到足浴店打牌，詎料連場敗北，要借大耳窿，結果債台高築，「試過一晚輸近萬蚊，欠成身債」。她亦見過原本是足浴店的熟客，受不住引誘變成賭客：「大陸牌越玩越上癮，而且你一嗌走，其他人就眼厲厲，唔覺唔覺打三、四粒鐘，輸咗5、6,000蚊好平常，第日忍唔住又去上訴，終於搞到欠債纍纍」。她踢爆部份地下麻雀館更有黑幫睇場和放高利貸，專鋸磨爛席賭客。但政府繼續懶理，待地下賭檔遍及全港時，一切都為時已晚！</p><p>賭客也犯法可囚三個月</p><p>明愛展晴中心督導主任鄧耀祖指地下麻雀檔，「最恐怖係有大耳窿放數，去到呢個環境，賭仔會迷失本性，明知大耳窿食水深仍然借錢，最終債台高築。」他建議警方大力掃蕩這類不法場所，並加強宣傳，提醒市民小心中招。<br>律師陸偉雄表示，於足浴店等場所內進行非聯誼性賭博，即屬違法。他解釋，根據《賭博條例》，任何人如在賭場以外的任何場所控制非法賭博，即屬犯罪；一經定罪，可判處監禁兩年及罰款五萬元。他續指，每個場所的牌照都有定明不可進行甚麼活動，假若場所持牌人被定罪，輕則可被拒絕續牌，重則可被永久吊銷牌照。<br>另外，打麻雀的客人亦不能置身事外，在以上場所進行非法賭博；如首次定罪，可處監禁三個月及罰款一萬元。</p><p>你想爆?幫你爆!
</p><p>熱線電話：2990  7225<br>mailto:Bom@sharpdaily.com.hk<br>WhatsApp：9131 4511</p></body></html>