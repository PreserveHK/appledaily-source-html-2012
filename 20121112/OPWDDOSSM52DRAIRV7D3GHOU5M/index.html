<html><header><meta charset="utf-8"><title>異動空間：中集強勢低吸睇3蚊 - 魏力</title></header><body><h1>異動空間：中集強勢低吸睇3蚊 - 魏力</h1><p>淡友上周五早段又再「請君入甕」，借內地CPI托住指數派貨，若抵受唔住誘惑而入市，午市九成再度中伏。一個跌勢形成，唔會咁快結束，何況財政懸崖起碼要幾個月先搞得掂，淡友肯定唔會咁易收手，今個月恒指反覆向下的機會相信甚高。近排推介的舜宇光學（2382），逆市表現相當強勢，穩守於5蚊水平。美國市場研究公司Canalys公佈中國第三季智能手機品牌排行榜，蘋果市佔率跌出五強，首5位分別是三星、聯想（992）、酷派、中興（763）及華為，合共佔內地近六成市場，當中第2至5位均為舜宇的大客，可謂接單接到手軟！隨着智能手機於新興市場日漸普及，舜宇主攻中低檔機的策略，加上日益成熟的技術水平，業務將突飛猛進，論股價潛力，相信比瑞聲科技（2018）更勝一籌。跌市中表現強勢的股份，一般反映業績改善，有大戶密密收集，可視為吸納的首選，第一隻係中海集運（2866）。航運業長年虧損，但中集第三季業績有驚喜，勁賺9.9億人仔，撇除4.7億元稅務優惠，仍賺逾5億銀，拋離中國遠洋（1919）及中海發展（1138），可趁回調至10日線2.16元吸納，中線3蚊應冇走雞。魏力 http://www.facebook.com/2012jason </p></body></html>