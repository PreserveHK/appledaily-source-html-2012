<html><header><meta charset="utf-8"><title>偉仔帶隊姊妹團投降</title></header><body><h1>偉仔帶隊姊妹團投降</h1><p>杜德偉昨日成家立室，他昨早10時45分便率領兄弟團由沙田凱悅酒店出發到粉嶺接新娘，星級兄弟團陣容鼎盛包括影帝梁朝偉、呂方、杜德智、鍾鎮濤和葉童老公陳國熹等，11位加埋的歲數相信過500歲。低調的偉仔昨日晨早接新娘後直踩婚宴，阿B自爆跟偉仔和呂方均是首次做兄弟。眾兄弟一字排開拍照，充滿氣勢，呂方站在偉仔旁，兩男高度相若，不知可是出動增高墊。</p><p>杜德偉坐着白色保時捷出動，車頭擋風玻璃前用紅玫瑰佈置，一行人坐花車出發，途經高速公路時，見到杜德偉的花車被警方截停，據知是因為鮮花遮擋視線，經警方勸喻後即獲放生。</p><p>呂方捱義氣
</p><p>星級兄弟團殺到，姊妹團當然無力招架，杜德偉事後風騷說：「姊妹好好，冇留難，開門利是冇話要幾錢，佢哋話誠意同愛心，其間只玩咗叫我抽新娘同姊妹嘅相，我抽三次都唔中，罰兄弟做掌上壓拱橋，呂方要拱橋。」問到是否電眼偉仔已電暈姊妹，杜德偉說：「邊有人敢玩佢？叫偉仔行先乜都搞掂晒。」新娘Ice也說：「所以大家咁順攤。」接過新娘，偉仔和呂方稍事休息，昨午在註冊前才到深灣遊艇會觀禮，下車時，被記者包圍影相，個子矮小的呂方竟出手攬住偉仔腰護他入場，呂方笑言被玩做拱橋並不辛苦。</p><p>此外，阿B昨午帶囡囡到荃灣出席活動，他謂沒被姊妹玩：「玩唔到，阿智（杜德智）咁大隻，另外又有啲後生頂。」<br>採訪、攝影：譚倩宜、黃文偉、仇志德</p></body></html>