<html><header><meta charset="utf-8"><title>蘋機會：首度捽住玩　蠻牛爆極速</title></header><body><h1>蘋機會：首度捽住玩　蠻牛爆極速</h1><p>千呼萬喚，林寶堅尼終於回歸大牛設計，LP700-4Aventador令蠻牛霸氣重現！旗下品牌最新手機，亦以充滿力量感同高貴氣質元素嚟設計，唔計藍寶石水晶屏幕、全球限量650部呢啲必賣元素，更重要係首度採用Android系統，蠻牛一躍進身智能手機級別，由撥電話、上網、開Apps，都好似LP700-4嘅V12偈咁，順滑暢快！<br><br>記者：陳國輝<br>攝影：潘志恆<br>Model：Rika@GME淘女郎<br>鳴謝：富利堡車行</p><p>全球限量650部</p><p>對上一款林寶堅尼手機SpyderSupremeDiamond，唔講唔知，其實只係相隔半年時間，除咗外殼採用人手拋光加上打磨處理，更誇張還有總重達7.8卡嘅全美鑽石包邊，索價高達廿幾萬！<br>至於新機L700相對較親切，當你以為Lamborghini再用名貴素材為新機粉飾，佢竟一反常態，L700身上並沒有鑽石、黃金、白銀，但鋼水成份加重咗，底蓋精心包上類似鱷魚皮嘅物料，更重要係正、背面都刻有林寶蠻牛浮雕標誌，仲有ToninoLamborghini先生嘅簽名，全球更限量650部，對比閒閒哋四五百萬嘅林寶堅尼，賣二萬幾蚊一啲都唔算貴！</p><p>飛走按鍵行Android</p><p>經典貴價機例如Vertu咁，一般賣點在於用料、手工，記得Spyder系列統統配以數字Keypad，除咗打出打入，跟住只有SMS、插卡聽歌等基本分唇，不過L700今次就喺功能上花咗唔少心思，淨係塊3.7吋藍寶石水晶TouchScreen，已經散發出一份典雅氣派，加上首度採用Android2.3.4系統，裝唔同Apps都有娛樂同實用性，唔再係「齋」Show哥利嘅貴價裝飾。<br>配置500萬像素相機，規格唔算頂級，但由啟動、對焦、按下快門，速度都非常流暢，值得一讚係相片質素唔差，而且放大縮細不停咁捽，順滑度都完全收貨，證明系統運行得好暢順。</p><p>500萬像素實拍</p><p>ToninoLamborghiniL700</p><p>系統：Android2.3.4<br>重量：190g<br>屏幕：3.7吋藍寶石輕觸芒<br>記憶體：內置2GB/外置32GB<br>主要功能：500萬像素相機、Wi-Fi、藍芽、GPS<br>查詢：AcestarConcept（24129333）</p></body></html>