<html><header><meta charset="utf-8"><title>18年回憶難捨六嬸志雲出發赴美淡出TVB</title></header><body><h1>18年回憶難捨六嬸<br>志雲出發赴美淡出TVB</h1><p>無綫總經理陳志雲上個月以遊學為由，宣佈離開效力十八年的無綫，前晚他出發往美國，契仔和無綫外事部副總監曾醒明都有送行，問他有否不捨得方逸華？志雲說﹕「十八年回憶，點都有啲不捨感覺。」</p><p>陳志雲前晚11點多現身機場，乘搭國泰航機直飛美國，現場有十多名記者等候，無綫外事部副總監曾醒明和契仔去到送行。志雲神情輕鬆臉帶笑容，他表示心情好興奮，但未定歸期，他說﹕「好想快啲去睇新嘢，會訪問同參觀人哋嘅機構，仲會去大型電子商品展見識吓，互相交流同研討，如果安排多會留耐啲，但都希望農曆新年前回港。」他自譏去看新科技，卻只帶手寫記事簿同行，十分好笑。</p><p>預半年去三地</p><p>志雲透露現階段仍與公司商討正式離職日期，現在只是扣假遊學，他說﹕「公司好支持我去學習，畀我逐步休假，有需要參觀時就走。」他計劃下一步會去北京、德國、台灣，希望三個月至半年可以完成，問到之後會否開公司或出書？他說﹕「十八年真係有好多回憶，但未有計劃出書，開公司都唔敢諗，怕會分心。」
</p><p>開始食飯餞行</p><p>離開效力十八年的無綫，心情難免有點忐忑，問到有否不捨得一直效忠的方逸華？志雲說﹕「好多同事喺度，有十八年回憶，點都有啲不捨感覺，但又唔係離開咗以後唔再見面，唔好講到生離死別咁。」還會否返公司執物件？他說﹕「執完仲發現有五、六箱嘢未攞，其實我對物件唔係太依戀，但都會攞番啲私人嘢。」<br>問到會否保留員工證留念？志雲說﹕「要畀番公司，最多影copy，但平時好少用，只用密碼卡。」他表示部份同事已與他食飯餞行，入閘前也逐一與送行人士影合照及揮手道別。<br>採訪：何慧斯　攝影：仇志德
</p></body></html>