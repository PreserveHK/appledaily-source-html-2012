<html><header><meta charset="utf-8"><title>港人港地不可行 - 左丁山</title></header><body><h1>港人港地不可行 - 左丁山</h1><p>行政長官選舉候選人梁振英推出房屋政策，其中最引人注意一項係「善用短期可發展土地（二至三年）：推出港人港地，以賣出地契條款限制新建成住宅後只可售予香港居民。」<br>點解要有「港人港地」？背後原因係內地人來港買樓，產生擠出效應（crowdingouteffect），令本地人無法買樓（因為內地人更有錢，可出更高價），為咗抵銷（或說保護本地人）外人銀紙多嘅效果，就曾經有人提議過興建一啲樓宇只准香港人購買，外地人不得沾手，此人就是施永青，梁振英並非首創「港人港樓」呢個概念嘅。<br>站在自由港，自由市場，摒棄保護主義呢個角度，左丁山自然反對任何形式嘅保護主義，反對港人港地呢種借屍還魂嘅保護政策；外國當然有限制境外人士買官地物業嘅措施，但香港情形與外國完全不同，我地並無任何天然資源，發達靠晒物資與資本出入自由呢個大原則，全無資格搞保護主義。<br>根據中原地產代理研究部發表過嘅買家調查，大陸內地人在港買樓，以豪宅為主，仲未對中小型單位上車盤有大興趣，特區政府目前推出一啲「限量單位」、「限呎單位」，其實只係本地未有物業嘅人士會有興趣入市，換樓人士就未必嘞，換樓想換一間大啲嘅啫，點會賣六百呎舊樓去買入六百呎新樓㗎，如住在四十年殘舊六百呎，自然係例外。既然如此，將來港人港地實施起嚟，操作問題甚多，第一就係誰人可買？有無入息審查？如有，則與居屋有何不同？如無，則住在淺水灣、九肚山嘅富戶為子女掃貨入幾間，咁「港人港樓」又有乜幫助中產嘅意思？<br>解決目前香港最多爭議之房屋及產婦兩大問題，長期解決方法係擴大供應，即林奮強所講「做大個餅」，而唔係搞保護主義，限制需求。幾十年前經濟學者關於經濟發展方面，已有inward-looking（內向）與outward-looking（外向）政策之辯，如內向之中國印度變成大落後，外向四小龍贏晒，卒之中印現在都靠開放外向而衝番上嚟，香港斷不可能在二十一世紀走回頭路，阻止內地人來港產子買樓，愈係咁做，愈係會引發「香港」與「中國人」之身份紛爭。</p></body></html>