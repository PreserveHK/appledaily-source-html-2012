<html><header><meta charset="utf-8"><title>中門大開：啟德翻版 - 添馬男</title></header><body><h1>中門大開：啟德翻版 - 添馬男</h1><p>上周政府高層同傳媒飯局，吹風話粉嶺皇后山地皮，原本用來發展私立大學，又會推倒重來用作起樓云云，見報之後政府內外媽聲四起，整件事尤如啟德體育城鬧劇翻版。</p><p>原本整個招標計劃已接近完成，教育局官員同申請開辦私立大學之耶穌會人士亦有接觸，就辦學及收生方面商討。據悉今次推倒重來構想，完全冇同教育局官員商討，是梁振英及陳茂波兩人傾掂話改就改，並且趁林鄭回英度假，乘機吹出去。為何兩人如此鬼祟？皆因今次申辦大學之耶穌會，大有來頭，而且亦籌備經年。在本地由一班華仁舊生及神父牽頭，背後有美國聖母大學、日本上智大學幫手，而天主教耶穌會在世界各地辦學，有龐大學術資源網絡作後台。<br>有關團體先後同政商猛人接觸，並得到佢哋祝福，而林鄭也表態支持，仲有李國章、林煥光、羅范也認同。上次梁粉忽然將體育城推倒，引來德成局長大怒、聯同體育界高調反擊，表示不惜號召體育界人士上街反對，一拍兩散，呢班梁粉一計不成又生一計，諗住搵天主教嚟恰，冇親中自己友支持，勢孤力弱。可惜黑波局長又計錯數、華仁舊生勢力遍佈政學商界別，個個猛人，而且游說經年，不少猛人經已落咗叠，家先至縮沙，就變咗冇信用，所以要為黑波站台，絕無可能。<br></p><p>梁粉為面子　打皇后山主意</p><p>梁振英及其黨羽，果真教而不善，冇learning curve可言，冇規冇矩，亂搞一通，為達自己政治目的，不擇手段，挑動自己政府內部矛盾。佢自己選舉時口輕輕托大，認為香港大把地，只係公務員積非成是，官僚主義，當時我早已講過振英亂噏，無視土地開發及規劃程序，欺騙市民，好嘞，家知道真係冇捷徑，為咗面子，死唔認錯，唔承認當日亂噏托大，反而打其他計劃主義。公務員眼中，政府乃一個延續，並非人去政息，因此對兩人試圖推倒私立大學計劃，極之反感。<br>梁振英折騰港人，究竟何時先會停止呢？<br><br> 添馬男</p></body></html>