<html><header><meta charset="utf-8"><title>都是那些年：岳華爸不得回流</title></header><body><h1>都是那些年：岳華爸不得回流</h1><p>藝人回流的理由可以有千千萬萬，不過其中要數岳華的是最婆媽卻窩心。他坦言一不為錢，二不是怕悶，戲癮更是其次，主要是老婆恬妮的一句話。事緣愛女嘟寶嫁到美國，為免身在加拿大的爸爸岳華經常到訪，促使他回流香港，岳華說：「老婆話驚我會成日騷擾個女，所以叫我不如返香港拍劇！」<br>撰文：卓寶花<br><br>現年70歲的岳華，在60年代加入邵氏，展開其演藝生涯，由內地到港，對娛樂圈充滿新鮮好奇。當時流行古裝武俠片，1966年岳華拍完胡金銓導演、鄭佩佩演出的電影《大醉俠》後便瞬即走紅，岳華在70年代產量極多，當中印象深刻的有《西遊記》，又有改編古龍小說的電影《流星蝴蝶劍》，他在戲中飾演反派，這三部岳華視之為代表作，在邵氏19年的作品多達90套。</p><p>憑《大醉俠》走紅</p><p>岳華回看近50年的銀色旅途，憶起邵氏年代的員工大都居於邵氏宿舍：「當時全部都係新人，食、住都喺影城，即係以前清水灣電視城。導演同演員都喺一齊，大家好快熟絡，但以前年少氣盛，同人有拗撬少不免，大家都算好友善喇。」拍完《大》片後走紅，有名自然有利，薪酬可觀三級跳，他說：「當時我係全公司最高人工演員，收入同導演一樣，三至四萬元一套，一年拍五套都成20萬，70年代算係好好收入，同家冇得比。」岳華曾跟不少大導演合作，除胡金銓外還有李翰祥、楚原等，彼此成為好友。</p><p>岳華拍罷《流》片後更令他紅到台灣，促使他到台灣發展掘金，他說：「去台灣拍戲先係賺第一桶金，一部戲有成一百萬新台幣（約12.7萬港元），當時廣播道一層樓只係20萬左右。 」事業在台灣起飛，岳華為趕拍戲，有段時間一日內高雄、台北兩邊走，他形容： 「好多人托住錢嚟搵我，但我會話你等得就等，我唔會先收錢，我知當時有啲演員係咪都收咗錢先，等人爭崩頭，發生好多不愉快事件。」岳華曾聽聞有人帶槍到片場爭演員：「嗰時台灣有人攞支槍去片場指住人，問你拍唔拍，邊個手瓜硬就拍邊組先，我冇遇到呢種情形，因為我唔會收人錢唔畀期。」</p><p>女兒出嫁失落</p><p>岳華與恬妮婚後育有一女，當時仍是電影黃金年代，不過他們卻選擇在1989年移民加拿大展開新生活，因為太太的堅持，加上岳華不想做太空人及錯過家庭生活，只能順從太太意願：「事實證明陪住佢哋，犧牲金錢係值得，相處用錢買唔番。」移民後生活清閒，但錢也用得快，岳華最後在媒體工作，減輕生活壓力。<br>對岳華來說，女兒是他最大的寄託，近年回流拍劇，也跟女兒出嫁有關，他說：「個女大個喇，佢讀大學時都係我接送返學，8年前佢結婚，嫁咗去美國，我好失落，一年只係見幾次，太太見到咁就同我講，不如你返去拍劇啦，哈哈，太太驚我成日去騷擾個女喎。」岳華女兒婚後與丈夫共識只會過二人世界，作為父親一切尊重女兒決定。</p><p>對誘惑有免疫</p><p>岳華與恬妮37年婚姻生活互相信任，縱然在五光十色的娛圈中都未受到考驗：「太太對我好放心，我哋有免疫力，冇咁易受誘惑。」<br>岳華視演戲是他的人生一部份，近日在劇集《大太監》中飾演太監總管陳福，角色突出，戲味十足，有份提名今年無綫台慶頒獎禮最佳男配角，岳華說：「我唔至在攞獎，只係為興趣做戲，獎項留畀後生仔，佢哋要獎項同鼓勵，我有提名已經開心。」岳華今趟留港開工，最開心是女兒和太太都陪伴身邊。</p></body></html>