<html><header><meta charset="utf-8"><title>有話兒：馬海倫倒數退休</title></header><body><h1>有話兒：馬海倫倒數退休</h1><p>無綫受王維基旗下城巿電訊挖角潮影響，綠葉王買少見少，邵氏女星出身的馬海倫（Helen）為報恩而留低，一劇接一劇拍不停。不苟言笑的Helen姐擅演反派，惡家婆和奄尖老母一旦上身即被肉緊觀眾鬧爆。現實生活中，Helen姐卻是頂級慈母，願為子女、乖孫任勞任怨，她有意兩年後約滿便退休嘆世界，熒幕惡人又少一個了。　撰文：比華利</p><p>現實生活中，64歲的馬海倫三代同堂，兒孫滿堂，拍戲只為止癮消閒，Helen姐至愛打高爾夫球和烹飪，做運動為強身健體添福壽，炮製美食則為家人帶來口福。Helen姐是家人眼中好嫲嫲，好媽媽兼好老婆，與剛播完的無綫劇集《心戰》中重男輕女的奄尖老母絕對兩個人。</p><p>跟風打golf</p><p>Helen姐不用工作便享受人生，她從前沉迷打保齡，可是當波友忽然轉軚打golf，為怕失玩伴也只得跟風，她日前在將軍澳一個高爾夫球練習場接受訪問時，就大騷球技，她說：「估唔到我越玩越鍾意，我性格好急進，打咗golf練好啲脾氣，有耐性咗。」<br>近年玩票性質拍劇的Helen姐，現實生活是慈母，可是導演和監製卻愛考驗她的演技，剛在《心戰》扮完惡媽，最近參演新劇《戀愛季節》則演來自內地的奶奶，為人沒公德心，激嬲新抱仔胡定欣，婆媳嗌唔停。Helen姐說：「呢次扮嘅奶奶好乞人憎，好冇形象，我冇得扮靚化妝之餘，仲要搽男人深色粉底，又要成日喺鏡頭前吐痰捽腳，污糟邋遢。」相信到時新劇出街，Helen姐去街巿買餸又會令師奶粉絲哄動，她說：「之前播《心戰》，我個角色奄尖挑剔，師奶同街坊撞見都話我乞人憎，不過菜檔魚檔老闆邊鬧邊塞啲靚餸畀我，真係好多謝佢哋。」Helen姐捱轟，但家人有好餸食受惠，她當然沒所謂。</p><p>留時間湊孫</p><p>Helen姐戲癮雖大，但她計劃多拍兩年，跟無綫約滿便退出，Helen姐說：「早排王維基猛叫我過檔，但始終珍姐（無綫高層曾勵珍）對我好，我先留低，不過體力唔夠，仔女都擔心，叫我唔好咁辛苦，有時間都想多啲湊孫。」</p><p>記得索女時</p><p>拍《心戰》受壓減磅</p><p>無綫劇集《心戰》雖播完，但扮邵美琪阿媽的Helen姐，她對女兒男友陳豪白鴿眼戲份夠入肉，讓觀眾留下深刻印象。<br>Helen姐最難忘與陳豪車廂困獸鬥演技，她說：「我次次哦親佢都係車廂戲，拍攝路程好多時由蘭桂坊兜上中環，我要喺停紅綠燈前講晒對白，有次啲稿好長，我又要較啱晒時間，如果NG，陳豪要再兜圈，我拍完之後搞到成條褲都濕晒，好大壓力。」Helen姐有苦自己知，拍劇受壓會瘦四磅，令丈夫和兒孫心痛。</p></body></html>