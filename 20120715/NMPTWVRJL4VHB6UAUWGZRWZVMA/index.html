<html><header><meta charset="utf-8"><title>都是那些年文佩玲重享娛圈虛榮</title></header><body><h1>都是那些年<br>文佩玲重享娛圈虛榮</h1><p>許志安、黎明在現今樂壇各有位置，還記得他們都在第五屆新秀歌唱大賽敗給個子的骰的文佩玲（文文）嗎？贏得冠軍，原來不等於贏得一切，結果令文佩玲心灰意冷退出娛樂圈，發展反不及亞、季軍，但人各有志，她的成就，就是生了個乖女。撰文：羅美倫</p><p>文文參加86年第五屆新秀歌唱大賽，擊敗許志安、黎明，贏得冠軍兼最佳台風獎，滿以為自此娛樂事業一帆風順，豈料在華星只錄過一張唱片，最終還變了不見天日的倉底貨。89年轉簽EMI，曾推出《浪子Jacky》及《鬥氣》兩張唱片，但星運麻麻，結果在92年退出娛樂圈，不過她當年跟杜德偉合唱的《愛全為你》，及87年劇集《男兒本色》主題曲《錯在情多》，也令人留下深刻印象。</p><p>無悔急流勇退</p><p>現年48歲的文文，任職保險從業員，99年結婚，千禧年生下女兒Jasmine，不過當女兒兩歲多就跟老公離婚，依然是昔日短髮形象的文文說：「離婚9年一直冇拍拖，直至兩年前至拍過，後尾散咗，之前同老公離婚係因性格唔啱，因了解而分開，既然勉強一起唔開心，不如早啲決絕。」文文跟前夫關係OK，她與父母及女兒同住，在父母協助下專心工作及照顧女兒。<br>92年退出娛樂圈後，文文曾搞過時裝店、炒樓、打寫字樓工、水機直銷等，都是一些平凡人的工作，人生可謂有起有跌，那當年因心灰意冷而退出嗎？文文說：「有少少㗎，因為好多嘢唔係我可以控制，我幾鍾意話事，後尾至知冇話事能力，呢行講天時地利人和，唔係努力就一定紅，我做嘢好快抽身，唔適合即走，咁啱有男友照顧咪走囉。」由歌手轉做平凡人，文文坦言並無特別感覺，反而幾享受搭巴士、不用化妝的生活。
</p><p>女兒最大成就</p><p>離開娛樂圈，文文連卡拉OK都沒唱過，直到前年她參加公司的聯誼晚會，老闆知她曾做歌手，安排她表演，結果當着8,000觀眾面前再唱歌，令她重拾唱歌樂趣，文文笑說：「一唱啲虛榮感就返番嚟，又諗番自己攞獎嗰一刻。」思緒飄回20多年前最風光時刻，但未有不甘心：「真係冇唔開心喎，真係好講時機，事實安仔係唱得好，黎生都唔錯，揀啲歌好聽，反而檢視番自己係做得唔足，好似揀歌自己唔識揣摩，當年走都係睇得通，唔可以勉強，決定咗就走，我都滿足現狀㗎，個女好乖，我人生最大成就係生咗個女。」</p><p>做了平凡人，文文也甚少留意娛樂圈的人與事，故對樂壇新人所知不多，文文說：「我唔睇娛樂版唔睇電視，除非紅啲，識陳奕迅因為佢真係唱得好，容祖兒就因為個女好鍾意，鄧紫棋把聲好靚，但唔知有乜歌，其他真係唔多識。」</p><p>最鍾意唱現場</p><p>在娛樂圈短短六年，文文的收穫也不少，除搵到錢外，亦識到好多朋友，偶然會跟林利、杜德偉、蘇永康等見面，最近亦因認識了黑妹李麗霞而再踏舞台公開演出，文文笑言：「家好多舊人返出嚟唱，多錢咪唱囉，唔係現實，live一定首選，錢係其次，而家心態唔係職業，但鍾意企喺舞台，唱歌係我最鍾意嘅，哈哈哈……家做藝人好難，冇乜私隱。」但現在無才藝也可做歌星，不是更易做嗎？文文再哈哈大笑：「冇意見，我自己都唔係唱得好好，不過我鍾意唱live，係鍛練，收得人錢唔可以唔做足功課，而家啲演唱會飛都唔平。」</p></body></html>