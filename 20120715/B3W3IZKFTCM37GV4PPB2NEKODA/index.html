<html><header><meta charset="utf-8"><title>中環在線：霍外父又嫁女喇 - 李華華</title></header><body><h1>中環在線：霍外父又嫁女喇 - 李華華</h1><p>龍年除咗催生龍B，仲係辦喜事既最佳日子，好似和黃（013）大班霍建寧嚟緊周末又有出閣之喜，今次係二女霍尚怡出嫁。<br>華華舊年11月先至恭喜完霍大班大女霍尚欣出嫁，估唔到短短七個月後二女亦都要嫁人，俗語都有話，女兒係爸爸前世嘅情人，今次兩個女都搵到歸宿，相信霍大班都可以放下心頭大石啦。</p><p>女婿又係老外</p><p>大家都知，霍大班做會計出身，而兩個女都同老竇一樣，投身金融界，大女尚欣做過高盛，而喺英國劍橋聖三一學院法律系畢業嘅尚怡，未畢業就已經獲得大摩垂青，一樣咁叻女。咁啱得咁蹺，大女同二女都係嫁外國人。<br>霍大班嫁女當然大陣仗，華華收到風，二女今次婚宴安排同大女一樣，都喺超人李嘉誠旗下北角港島海逸君綽酒店擺酒，睇番上次大女先擺咗30幾圍，以霍大班級數算係「小兒科」，據講今次城中富豪名人都已經收到帖，睇嚟都要擺多幾圍至夠坐。<br>此外，相信賓客最期待嘅就係婚宴餘慶節目，上次大女出嫁，愛好古典音樂嘅霍大班就親自落場彈琴，仲請埋著名鋼琴家郎朗做表演嘉賓，唔知今次會唔會請李雲迪呢？</p></body></html>