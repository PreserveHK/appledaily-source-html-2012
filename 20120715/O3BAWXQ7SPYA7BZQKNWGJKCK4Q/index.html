<html><header><meta charset="utf-8"><title>中門大開：陌生振英 - 添馬男</title></header><body><h1>中門大開：陌生振英 - 添馬男</h1><p>今日星期一振英落立法會答問，又係一場冇得贏的戰役。一來佢個人誠信問題仍然係焦點，議員一定死咬住唔放，人人追打。其次係議員會提問政策議題，以過去振英一貫作風，慣用四字成語及虛話作答，在記者會還可以，因為記者好少有機會追問，但立法會答問遊戲規則不同，議員好識得將重炮擺在追問題目，而且若死背LineToTake。採取答非所問的策略，議員可要求主席仲裁，指特首未回答問題。</p><p>應付議員追問勢捱打</p><p>曾蔭權乃政務官出身，所以對重大政策的細節，有基本認識，即使幾刁鑽古怪的問題，都勉強應付得到。但從振英過去表現所見，他只重視務虛概念，對實際執行細節冇興趣兼冇認識，要應付議員追問會幾吃力。<br>香港十多年間行政主導體制已有好大改變，留戀麥理浩大有為、大建設高速發展，係好儍嘅諗法，因時鐘已無法回撥。殖民地時代行政獨裁，才有沙田、屯門新巿鎮高速大開發，移山填海，拆遷農舍變成公屋。<br>九十年代起，代議政制起步後，行政權力大受制約。回歸後又有議會政黨及司法覆核制肘，振英批評「磋跎歲月，積非成是」，是他對回歸後行政主導體制變化不認識，冇體驗，因而有陌生感。正如張建宗表明，即使要落實提高老人金，也需要用一年時間，這是行政程序所需，而非有心玩嘢拖延。</p><p>對行政體制欠缺認識</p><p>巿民對振英有陌生感，不知過去三十多年他做過甚麼事，在大小政治事件中扮演甚麼角色，因此對他難言信任。他只有靠成績贏回民意，但他本人對香港行政主導體制也有陌生感，以為講完事情會自動發生，政策自動成熟出台，為他贏取民心。如果他咁諗，好快會失望。<br>香港行政體系是一個有性格的機械人，不能用口號指揮，老董已錯了一次，振英若再犯，付出代價會更大。<br>PS：金融中心仝人輯錄過去半年評論梁振英文章，出版《陌生梁振英》（圖）一書，在本周書展推出，與梁營出品《與CY零距離接觸》打對台，聽聞CY本人周日會出席書展簽書會，如果埋到身，記得叫佢在《陌生梁振英》封面簽名，因為封面呢張老毛振英惡搞圖，乃出自《壹週刊》美術部猛人祝建中之手，早前已紅遍網絡，加埋有CY親筆簽名，肯定好值錢！<br><br>添馬男</p></body></html>