<html><header><meta charset="utf-8"><title>鄧一君娶妻生女荷包脹香蕉仔驚變肥蕉</title></header><body><h1>鄧一君娶妻生女荷包脹<br>香蕉仔驚變肥蕉</h1><p>93年憑《記得…香蕉成熟時》一片成名的鄧一君，05年退出娛樂圈後轉戰保險業，短短幾年已擢升為高級分組經理，但原來他職位越做越高的同時，身形也越來越脹爆。前日鄧一君偕妻女到銅鑼灣開餐，驚見他身形不但脹了幾個碼，而且更肚腩凸凸，昔日「香蕉仔」如今已變成熟透「大蕉」，絕對是歲月「吹」人。</p><p>所謂中年發福，就連童星出身的「香蕉仔」鄧一君也難逃歲月「吹」人命運。現年35歲的鄧一君，05年退出娛圈轉投宏利保險做經紀，入行至今已擢升為高級分組經理，加上06年結婚後又做埋老竇，有妻有女有事業的他幸福滿瀉，但同時體重也跟幸福指數一起急升。</p><p>囡囡可愛紮紮跳</p><p>前晚8時許，記者在銅鑼灣時代廣場赫然見到久違了的鄧一君，穿上橫間條polotee及短褲波鞋的他，挽住city'super膠袋，不但佬味十足，而且肚腩凸凸，身形明顯脹了幾個碼，跟昔日俊朗的香蕉仔完全兩個模樣，令人驚嘆香蕉仔已變成熟透的大蕉。<br>鄧一君到超市購物後，隨即搭扶手電梯往下層跟太太及四歲囡囡頌情（Kristen）會合，之後一家三口到千兩食壽司，由於周六晚食肆人頭湧湧，一君惟有與妻女在門口輪籌等候。等位期間，一君愛女Kristen不時跳跳紮，十分活潑可愛，而Kristen深得父親遺傳，眼大大一副美人胚子，大有條件跟隨父親做童星。未知是一君身形暴脹還是久沒有在螢光幕上露面的關係，現場未有途人認出他，而一君一家三口等了足足半粒鐘才能入座開餐。</p><p>記者昨日致電一君，對於自己身形脹爆，一君哈哈笑說：「發咗福都好正常啫，我家族一向都係肥底，以前做幕前就話要成日keep住啫，但我都冇做呢行，所以咪冇keep囉！工作又忙咗、又少運動，再加上年紀又大咗，所以咪肥囉！」是否經常應酬食飯所致？一君說：「我又好少應酬，但同人傾嘢時成日飲凍奶茶凍檸茶囉，不過，我覺得肥啲仲好，畀人感覺穩重啲吖嘛。」
</p><p>目標做區域經理</p><p>談到囡囡活潑又趣致，大有做童星條件，一君表示不會阻止囡囡入行，他說：「睇佢大個啲鍾唔鍾意啦，佢如果有興趣，我都會畀佢做，不過唔係家囉，家年紀太細啦。」轉行七年，一君越做越起勁，他說：「以前拍戲好多嘢自己控制唔到，好多嘢都係講際遇機緣，但家唔同，係睇你肯唔肯努力同主動。我家有六、七個同事幫手，將來目標係可以升到去區域經理啦。」<br>一君昔日圈中人緣甚佳，當年他轉投保險業，也獲不少好友力撐支持，如他首張藝人保單便是古天樂，盛傳當年古仔找一君買下巨額保險，連徐子淇等也是其好友顧客之一。<br>採訪、攝影：黃文成</p></body></html>